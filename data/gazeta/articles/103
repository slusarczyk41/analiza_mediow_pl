"http://wiadomosci.gazeta.pl/wiadomosci/1,53600,2492958.html",Procesy o wolność demonstrowania w Poznaniu,Pięciu członków Komitetu Wolny Kaukaz trafiło pod sąd za udział w pokojowej demonstracji,"Sprawa dotyczy demonstracji na lotnisku Ławica przed meczem Lecha Poznań z Terekiem Grozny w ub.r. Na mecz miał przylecieć Siergiej Abramow, p.o. prezydenta Czeczenii. Na terminal zjechało ok. 30 działaczy, m.in. Komitetu Wolny Kaukaz. Rozwinęli transparenty i wykrzykiwali: ""Wolna Czeczenia"" i ""Putin - rzeźnik"".

- Pasażerowie się nie skarżyli, bo im to nie przeszkadzało. To komendant kazał nam interweniować i spisywać nazwiska - przyznał w czwartek w sądzie jeden z policjantów. Demonstrantów spisano, a potem do sądu trafiły wnioski o ich ukaranie za ""zakłócanie porządku"".

Dwie działaczki Amnesty International już zostały ukarane za udział w tej demonstracji. Kobiety stały w milczeniu z wypisanymi na kartkach nazwiskami zaginionych w Czeczenii.

- Podszedł do nas policjant i spisał dane. Dostałyśmy wezwania na przesłuchania, a potem wyroki nakazowe, po 100 zł każda. To jaskrawy przykład łamania praw wolności słowa. Nie zapłaciłyśmy i się odwołujemy - opowiada Hanna Bauta.

- Wyrok za stanie z kartką to jakiś absurd - komentuje prof. Zbigniew Hołda, Helsińska Fundacja Praw Człowieka. - Zachowanie dziewczyn nie miało znamion wykroczenia. Nie można było za to wymierzyć kary. Bywa, że policjanci działają z nadmierną gorliwością, ale sądy powinny być gwarantem praworządności.

Przed wczorajszą rozprawą wejście do sądu pikietowali działacze Poznańskiej Koalicji Antywojennej z transparentem ""Dość represji za poglądy"". Ich działacza Macieja Chojaka czeka proces za ""przewodniczenie nielegalnemu zgromadzeniu"" na pl. Wolności w rocznicę wybuchu wojny w Iraku.

Członkowie PKA twierdzą, że prezydent Poznania łamie prawo, nie godząc się na ich wiece. - Dostaliśmy 11 decyzji odmownych. To brutalne łamanie prawa do zgromadzeń - grzmiał Maciej Roszak, rozdając ulotki z orzeczeniem NSA z września ub.r. piętnującym działanie prezydenta.",,

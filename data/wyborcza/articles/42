"https://wyborcza.pl/naszaeuropa/7,168189,25080401,loty-krajowe-w-niemczech-grzechem-klimatycznym-liczby-mowia.html",Loty krajowe w Niemczech grzechem klimatycznym? Liczby mówią coś innego,"Planowane przez niemieckich Zielonych wprowadzenie zakazu dla lotów krajowych w niewielkim stopniu przyczyniłoby się do ograniczenia emisji CO2. Loty krajowe odpowiadają za zaledwie 0,3 proc. niemieckiej emisji dwutlenku węgla. Z kolei udział ruchu samochodowego w emisjach wynosi 20,8 proc.","Polityka nie potrafi funkcjonować bez wrogów, a już szczególnie polityka klimatyczna. Każdy dobry uczynek potrzebuje dla uzasadnienia kozła ofiarnego. W każdym razie takie wrażenie sprawia nowa inicjatywa parlamentarna niemieckich Zielonych. W dokumencie opracowanym przez pięciu posłów znalazły się bardzo potrzebne pomysły na wzmocnienie niemieckiego ruchu kolejowego. Jakkolwiek znaczące mogą być same w sobie sugestie dotyczące poprawy sytuacji na kolei, tak z perspektywy Zielonych muszą one obciążać konto osób trzecich. W tym przypadku jest to konto klientów krajowych linii lotniczych.
""W obliczu kryzysu klimatycznego nadszedł najwyższy czas, aby jak najszybciej sprawić, by loty krótkodystansowe stały się zbyteczne"" - można przeczytać w dokumencie napisanym przez polityków. Celem musi być ""stopniowe przesunięcie pasażerów lotów krótkodystansowych na tory”, jak piszą autorzy: ""oprócz wprowadzenia ceny za CO2 wynoszącej początkowo 40 euro za tonę, domagamy się stopniowego wprowadzenia podatku naftowego od lotów krajowych”.
Mylące przeczucie
Dlaczego Zieloni uzasadniają propozycje poprawy transportu kolejowego właśnie emisjami krajowego ruchu lotniczego, pozostaje niejasne. Cel, jakim jest zmniejszenie liczby kierowców na zatłoczonych niemieckich drogach, byłby wystarczającym uzasadnieniem rozbudowy kolei. Byłby on o wiele bardziej oczywisty. W końcu ruch samochodowy emituje o wiele więcej CO2 niż wewnątrzniemiecki ruch lotniczy.
Takimi żądaniami Zieloni wyważają otwarte drzwi w bardzo świadomym ekologicznie społeczeństwie. Wielu intuicyjnie czuje, że wewnątrzniemieckie loty krótkodystansowe to grzech klimatyczny najgorszej kategorii. Tyle tylko, że to przeczucie jest mylące. Liczby mówią coś zupełnie innego. W rzeczywistości loty wewnątrz Niemiec stanowią zaledwie 0,3 proc. krajowej emisji CO2, podczas gdy ruch samochodowy aż 20,8 proc. Dane Federalnego Stowarzyszenia Niemieckiego Przemysłu Lotniczego (BDL) potwierdzają również najnowsze badania Federalnej Agencji Ochrony Środowiska. Oznacza to, że wewnątrzniemiecki ruch lotniczy jest jednym z najmniejszych emitentów CO2 spośród największych gałęzi gospodarki. Trudno zrozumieć, dlaczego konieczne jest rozwiązanie tego problemu za pomocą specjalnego podatku.
Planowane mikrozarządzanie poprzez wprowadzanie ekopodatków, opłat i obciążeń okazało się w ostatnich latach nieskutecznym działaniem na rzecz ochrony klimatu, dlatego rząd federalny niedawno ogłosił wprowadzenie prostej, rynkowej wyceny CO2.
Powinno to również stanowić zachętę dla podróżnych, aby w określonych przypadkach przesiadać się na bardziej przyjazny klimatowi transport kolejowy lub autobusowy. Nie bez powodu linie lotnicze, takie jak Lufthansa, wprowadziły już alternatywne oferty, przykładowo ""Lufthansa Express Rail"" lub ""Express Bus"". Ale z punktu widzenia Zielonych to podatek ponownie powinien uregulować sytuację.
Podatki
Efekt klimatyczny podatku od paliw lotniczych lub nawet zakaz lotów krótkodystansowych byłby znikomy. Matthias von Randow, dyrektor generalny BDL, przekonuje, że spora część ruchu, a tym samym emisji, zostałaby tylko przeniesiona do zagranicznych węzłów komunikacyjnych.
- Pasażerowie lecący do Hongkongu nie zrobią już tego z Frankfurtu lub Monachium, ale z konkurencyjnych lotnisk za granicą, np. z Amsterdamu, Stambułu lub Dubaju. Byłoby to przeciwskuteczne dla polityki klimatycznej i prowadziłoby do niekorzystnych warunków dla konkurencyjności niemieckich linii lotniczych - mówi Randow.
- Ruch lotniczy już teraz płaci organom podatkowym dwa razy więcej [1,2 mld euro] niż wynosi podatek od paliw naftowych wynoszący 570 mln euro - mówi lotniczy lobbysta Randow.
Jak przekonuje BDL, regulacyjne ograniczenie ruchu lotniczego wewnątrz Niemiec byłoby fatalne w skutkach dla gospodarki. 65 proc. pasażerów w ruchu krajowym przemieszcza się z powodów zawodowych. A w przypadku wielu podróży służbowych tylko samolot umożliwia przylot i odlot w ciągu dnia roboczego. Gdyby nie samoloty, firmy ponosiłyby dodatkowe koszty związane z przejazdami i zakwaterowaniem pracowników w hotelach.
- Loty wewnątrzeuropejskie są już objęte unijnym handlem emisjami, w którym emisje CO2 są ściśle ograniczone - mówi Lukas Köhler, rzecznik liberałów w Bundestagu. - Rozwijanie handlu emisjami, jako najskuteczniejszego instrumentu ochrony klimatu, a także kwestionowanie bezpłatnego nadawania uprawnień do emisji CO2 dla ruchu lotniczego, byłoby znacznie bardziej sensowne niż wprowadzenie nowego podatku.
Według danych BDL ruch lotniczy wewnątrz Niemiec zmalał w ciągu ostatnich 15 lat o 22 proc. Cały ruch lotniczy z niemieckich portów potroił się jednak od 1990 r., a popyt na naftę dzięki bardziej wydajnym samolotom w tym samy czasie podwoił się. Zgodnie z danymi BDL dotyczącymi globalnej emisji CO2 udział lotnictwa w emisji wynosi 2,7 proc.
Międzynarodowy ruch lotniczy rośnie średnio w tempie ok. 5 proc. rocznie. Ponieważ nie jest jeszcze możliwa produkcja neutralnych dla klimatu paliw syntetycznych na skalę przemysłową, organizacja lotnicza ONZ ICAO przyjęła system kompensacji i redukcji emisji dwutlenku węgla o nazwie „CORSIA” (Carbon Offsetting and Reduction Scheme). Tym samym od roku 2020 emisja CO2 spowodowana rozwojem międzynarodowego ruchu lotniczego ma zostać zrównoważona przez finansowanie projektów w obszarze ochrony klimatu.",Strajk klimatyczny 'Piątki dla przyszłości' (Fot. Patrick Seeger / AP Photo),"Gdyby pociagi w Niemczech byly tanie, to rzeczywiscie korzystalabym z nich czesciej...Niestety obecnie taniej jest poleciec z Lufthansa(!!!)miedzy Berlinem a Monachium, niz jechac pociagiem. To samo tyczy sie innych miast..Niemcy to motoryzacja i ten sektor bedzie tu chroniony do upadlego, mimo ze najbardziej zanieczyszcza, ale wszyscy ladnie segreguja smieci i dbaja o ograniczenie w uzywaniu plastiku..Tylko ze jezdza poteznymi SUV codziennie do pracy :-D-@@@-No i co z tego, że 0,3%? Od czegoś trzeba zacząć, a skoro pasażer w samolocie ma największy ślad węglowy, to łatwiej przesadzić do pociągu 200 ludzi z samolotu niż 400 z samochodów. Proste?

I jak ktoś tu już wspomniał, chodzi o zmniejszenie zapotrzebowania. Sam procowałem w firmie, która wysyłała ludzi do Londynu po laptopa. Dlaczego? Bo ich stać.-@@@-Najśmieszniejszy jest dla mnie argument o podróżach służbowych. Właśnie o to chodzi, by było drożej i był impuls do naciskania na modernizację kolei, zamiany posiadówek na telekonferencje i unikania nieistotnych wizyt. Jak nie bedzie drożej teraz to za dekadę czy dwie zapłacimy po wielokroć w usuwaniu skutków rozregulowania klimatu.-@@@-z CO2 można się rozprawić szybko i skutecznie: elektrownie atomowe + energia odnawialna. Paliwo można również przejść na wodór lub paliwo syntetyczne. Inna sprawa to liczba ludności. Trzeba się zdecydować: będzie mniej ludzi to super bo zmniejszy się obciążenie środowiska czy to tragedia bo kto zapracuje na nasze emerytury. Odpowiedź jest prosta: stymulowanie urodzin dzieci by były niewolnikami ZUS to zbrodnia przeciwko ludzkości w czystej postaci! Co to ma być? niech się urodzą miliony dzieci, jak będą pracować to obłożymy je 50% ZUS a dalej ma być jeszcze więcej dzieci aby obłożyć je 70% ZUS! Przecież to obłęd!
Niech w PL żyje w 2070 15 ml ludzi i będzie im super! Precz z różnymi 500+. Te pieniądze powinny być inwestowane w elektrownie atomowe aby emeryci mieli tani prąd, a nie w hodowlę dzieci.-@@@-Produkcja CO2 na osobokilometr dla samolotu i samochodu osobowego, w którym podróżuje jedna osoba, jest zbliżona. Zwiększona produkcja CO2 związana z lotnictwem wynika z tego, że decydujemy się na dalekie podróże, które innymi środkami transportu byłyby dla nas niedostępne.-@@@-Artykuł tak na prawdę nie daje szans na zajęcie obiektywnego stanowiska. Udział transportu kołowego w produkcji CO2 znacząco większy od lotniczego (ca 70 razy), ale byc może transport kolowy przewozi 500 razy wiecej towarow i ludzi. Przydałaby się informacja o emisji CO2 na pasazerokilometr w obu przypadkach-@@@-Zieloni w Niemczech to ekologiczni ignoranci albo agenci opłacani przez Putina.-@@@-Religia klimatystów robi się coraz bardziej podobna do zbrodniczej sekty kk"

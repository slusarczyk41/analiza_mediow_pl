"https://krakow.wyborcza.pl/krakow/1,44425,17963214,Malopolskie_Dni_Dziedzictwa_Kulturowego__Warto_sie.html",Małopolskie Dni Dziedzictwa Kulturowego. Warto się wybrać,"3
Pierwszy weekend XVII Małopolskich Dni Dziedzictwa Kulturowego za nami, ale to nie koniec atrakcji i okazji, by odkryć bogactwo regionu. Już w najbliższą sobotę i niedzielę swoje podwoje otworzą kolejne warte zobaczenia zabytki.","Hasłem tegorocznej 17. już edycji MDDK jest czas. To wokół niego oprowadzający budują swoje opowieści i komentarze, szczególnie w kontekście czasu historycznego, zatrzymanego w prezentowanych zabytkach. Organizatorzy proponują w tym roku przyjrzenie się także innym kategoriom i sposobom mierzenia czasu. Uczestnicy bliżej poznają różne jego rodzaje, od słonecznego, astronomicznego i kalendarzowego, po czas mierzony za pomocą gnomonów, zegarów i kalendarzy. Czas prezentowany jest jako doświadczenie powszechne związane z rytmami przyrody, ludowym kalendarzem obrzędowym czy pojmowaniem świata przez daną epokę. W miniony weekend, 16 i 17 maja zwiedzającym w ramach dwóch tras udostępnione zostały zabytki krakowskie i warte odwiedzenia miejsca w Małopolsce Zachodniej. Największym zainteresowaniem cieszyła się kolonia robotnicza i fabryka Bata w Chełmku, niegdyś największy zakład produkcji obuwia na pograniczu Śląska i Małopolski. Dziś fabryka czeskiego producenta już nie istnieje, ale zwiedzający mogli odnaleźć pozostałości zabudowań wpisujące się w przemysłowy charakter krajobrazu miasta. Można też było za darmo zwiedzić zespół zabudowań podworskich w Bobrku oraz synagogę i Muzeum Żydowskie w Oświęcimiu, a także dwie krakowskie świątynie: cerkiew prawosławną pw. Zaśnięcia NMP oraz kościół pw. św. Marka Ewangelisty.

Druga tura zwiedzania to kolejne dwie trasy, które pomogą odkryć nieznane lub zapomniane skarby naszego regionu. 23 i 24 maja za darmo zwiedzimy dawne Obserwatorium Astronomiczne w Collegium Śniadeckiego i Ogród Botaniczny oraz Collegium Maius w Krakowie.

Druga trasa wiodła będzie przez północne rejony Małopolski. Tam warto odwiedzić muzeum im. Przypkowskich w Jędrzejowie, zespół pałacowy w Książu Wielkim, a także kaplicę pw. Nawiedzenia i Zwiastowania NMP w Dalewicach.

Małopolskie Dni Dziedzictwa Kulturowego to cykliczne wydarzenie, organizowane przez Małopolski Instytut Kultury nieprzerwanie od 1999 roku, którego celem jest odkrywanie i promowanie bogactwa kulturowego regionu. Co roku, podczas dwóch majowych weekendów można nieodpłatnie zwiedzić kilkanaście wybranych obiektów, a także poznawać przeszłość i tradycje regionu, uczestnicząc w licznych imprezach towarzyszących. W te dni zwiedzającym udostępniane są zabytki, do których na co dzień nie można wejść, obiekty, które pozostają w rękach prywatnych właścicieli i miejsca trudno dostępne. Tegoroczne zwiedzanie zabytków uatrakcyjnią miniwystawy, spotkania, koncerty, spacery oraz wycieczki tematyczne. Nie zabraknie także okazji do spróbowania lokalnych przysmaków.",,"Krakowska Wyborcza to jedno z najgorszych lokalnych wydań. Ot, kronika policyjna i rejestr dokonań władzuchny. Roboty na jednego, na pół etatu. A gdzie byli redachtory i co było w mieście wiemy PO wystawie/koncercie/wydarzeniu. Przerzuciłam się w ustawieniach na inne miasto, do krakówka tylko wpadam.-@@@-super inicjatywa. w poprzedni weekend byliśmy w kościele na Marka. miłe panie dawały wszystkim zwiedzającym piękne książki! tylko ludzi mało... chyba mało kto wiedział, że coś takiego się odbywa. my dowiedzieliśmy się z lasu (blog z bezpłatnymi wydarzeniami w krakowie: crack-off.blogspot )"

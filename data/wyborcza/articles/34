"https://bydgoszcz.wyborcza.pl/bydgoszcz/7,48722,24944361,bydgoszcz-walczy-z-toruniem-o-weekendowy-rzad-dusz.html","Bydgoszcz walczy z Toruniem. Jaką broń wyciąga, by zdobyć weekendowy rząd dusz","- Rywalizujemy o weekendowy rząd dusz. Długo panowało przyzwyczajenie, że jedzie się do Torunia. Park Kultury w młynach Rothera to będzie nasz ważny argument - mówi Michał Sztybel, zastępca prezydenta Bydgoszczy","Wojciech Borakiewicz: Młyny Rothera mają być bydgoską wieżą Eiffla, zachowując wszelkie proporcje?
Michał Sztybel: Wieża Eiffla mogłaby stanąć w gruncie wszędzie i, jak wiem, nie była planowana na stałe. Bydgoską tożsamością jest woda i rzeka. Tych cech chcemy poszukiwać w Parku Kultury i je podkreślać. Wizerunek miasta trzeba konstruować nie na fundamencie jednego wydarzenia, ale budowania trwałych elementów. Młyny mają utrwalać wizerunek miasta na wodzie. To jeden z ciekawszych tego typu budynków w Europie. Powstający w nim Park Kultury ma stać się powodem, żeby zostać w Bydgoszczy, od poniedziałku do niedzieli i zawsze być pewnym, że się coś ciekawego zobaczy. Nie ma takich rzeczy w mieście zbyt wiele, a przynajmniej nie mamy ich na międzynarodowym poziomie. Młyny mają wypełnić takie kryterium. Mówi się potocznie o prestiżu miast. Bydgoszczy niczego funkcjonalnie nie brakuje do poziomu pięciu największych miast w Polsce. Brakuje nam rzeczy, która awansuje nas do ligi największych. Młyny może od razu tego nie spowodują. Ale dadzą Bydgoszczy mocne argumenty.
Czytaj także:
Młyny Rothera odmienią Bydgoszcz. Znamy szczegóły układu wnętrz
Nowy szef Parku Kultury będzie miał wiele, a właściwie niemal wszystko, co najważniejsze do wymyślenia. Gdzie poszukacie takiego człowieka?
– Dlatego nie szukamy administratora, ale osoby o kompetencjach menedżerskich, która będzie potrafiła tak wykreować wnętrza Parku Kultury, aby przyciągnął jak najwięcej osób. Bardzo ważną jego cechą musi być nakierowanie na pozyskiwanie nowości. Bo nam chodzi o to, żeby do młynów wracano. Nasi goście mają być świadomi, że gdy znowu się pojawią, zobaczą coś nowego w ekspozycji. Wiemy, że podobne instytucje funkcjonują w ten sposób, że same produkują eksponaty. Zatrudniają osoby, które projektują je i tworzą. Jeśli to jest dobrze i pomysłowo wykonane, wymieniają się wystawami. Idealnym będzie dojście do poziomu, w którym podobna instytucja w Londynie chciałaby się z nami wymienić wystawą. Szukamy człowieka, który będzie miał kompetencje i wiedzę, jak stworzyć przestrzeń przyjazną dla ludzi. Wzbraniamy się przed słowem muzeum, bo celem dla Parku Kultury jest jego masowość. Ma trafić do jak najszerszej rzeszy ludzi, pokazując także pozytywne aspekty miasta.",Tak wyglądały młyny w 2017 roku (GRAŻYNA MARKS),

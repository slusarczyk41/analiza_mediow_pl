"http://zielonagora.wyborcza.pl/zielonagora/1,35182,13664363,Gigantyczne_pieniadze_na_walke_z_bezrobociem__a_ludzi.html","Gigantyczne pieniądze na walkę z bezrobociem, a ludzi bez pracy... przybyło","0
Lubuskie urzędy, instytucje i organizacje wydały w ub. roku pół miliarda złotych na walkę w bezrobociem. A liczba bezrobotnych wzrosła o 2 tysiące. - Marnujemy publiczne pieniądze - grzmi sejmikowa opozycja. WUP odpowiada: - Mimo kryzysu wyhamowaliśmy spadek liczby miejsc pracy i wzrost bezrobocia","- Nie zgadnie pan, ile w ubiegłym roku wydaliśmy na walkę z bezrobociem. Tylko proszę nie spaść z krzesła - mówił mi niedawno Robert Paluch, radny sejmiku z PiS. - Pół miliarda! A bezrobotnych przybywa! Niech pan przeczyta raport z ub. roku - podsumowywał szef komisji gospodarki.

Pół miliarda? To roczna pensja dla 24 tys. ludzi

Dokument o długiej nazwie ""Sytuacja na lubuskim rynku pracy w 2012 r. oraz działania na rzecz minimalizacji skutków bezrobocia"" przygotował Wojewódzki Urząd Pracy. Zebrał w nim statystyki swoje a także lubuskich instytucji i organizacji, które współpracują z urzędem. W podsumowaniu stoi jak byk: Nakłady na minimalizację skutków bezrobocia wyniosły w 2012 r. 522 mln zł. W różnego rodzaju przedsięwzięciach wzięło udział 149 tys. lubuszan.

Za pół miliarda można wybudować trzy Centra Rekreacyjno-Sportowe z aquaparkami i halami sportowymi na 5 tys. miejsc. Albo cztery Filharmonie Gorzowskie. Albo przez rok utrzymać duże miasto - budżet Zielonej Góry w ub. r. lekko przekroczył pół miliarda. Pieniądze można też przeliczyć na wymierną walkę z bezrobociem. W ub. r. płaca minimalna brutto wyniosła 1,5 tys. zł. Realnie pracodawca musiał wydać na jednego pracownika 1807 zł miesięcznie. Wystarczy podzielić wydatki przez 12 miesięcy i koszty pracodawcy. Pieniędzy starczyłoby na comiesięczne pensje płacone przez rok ponad 24 tys. pracownikom. W styczniu w lubuskich pośredniakach było zarejestrowanych 66 tys. osób. Stopa bezrobocia wynosiła 16,9 proc., w kraju: 14,2 proc.

Te obliczenia mają pokazać, jak dużą kwotę wydano. Pieniędzy nie można było ot tak przekazać na pensje, a przynajmniej nie wszystkich. Na ten cel poszło ok. 7,6 mln zł z Funduszu Gwarantowanych Świadczeń Pracowniczych. Dostało je ok. tysiąc pracowników, których pracodawca był niewypłacalny. Reszta to w większości środki unijne z Programu Operacyjnego Kapitał Ludzki, którym rozporządza marszałek, a także z Ministerstwa Pracy. - Nie służą do tego, aby dać ludziom rybę, ale by wyposażyć ich w wędkę - lubi podkreślać minister rozwoju regionalnego Jolanta Bieńkowska. Pytanie, czy tą wędką rzeczywiście można coś złowić w Lubuskiem.

Cztery wędki, każda inna

Wydatki podzielono na priorytety skierowane do różnych odbiorców i nastawione na realizację różnych celów. Pierwszy miał zwiększyć liczbę miejsc pracy i poprawić aktywność zawodową mieszkańców województwa. 143 mln zł wydano na pożyczki dla firm i wsparcie przedsiębiorców, m.in. promocję innowacyjności i lokalnych stref aktywności gospodarczej. Ale także na dotacje na rozpoczęcie działalności gospodarczej i wyposażenie miejsc pracy (skorzystało 4 tys. osób). PIP starał się zmniejszyć szarą strefę i zalegalizował zatrudnienie 30 osób. A WUP za 25 mln zł doradzał ludziom, którzy szukają nowej pracy w Polsce i za granicą a także prowadził dwa unijne projekty, które miały podnieść aktywność zawodową Lubuszan. - W sumie w różnego przedsięwzięciach wzięło udział 18,7 tys. ludzi i utworzono lub utrzymano 7,3 tys. miejsc pracy - czytamy w raporcie.

Drugi priorytet miał dostosować kwalifikacje pracowników do potrzeb pracodawców. To szeroko pojęte doradztwo zawodowe, a także zbieranie informacji o potrzebach rynku pracy. Na analizy jakości kształcenia, projekty dla szkół zawodowych, zajęcia dodatkowe, staże dla uczniów i szkolenia dla nauczycieli poszło 38 mln zł. A na wsparcie szkolenia ustawicznego kolejne 30. W sumie skorzystało z nich 64 tys. osób.

W ramach trzeciego priorytetu wspierano ludzi, którzy mają największe trudności z zatrudnieniem. 275 mln zł wydano na programy dla osób 50 + i do 25 roku życia. To znów doradztwo, pośrednictwo, szkolenia (m.in. komputerowe i językowe) prowadzone przez OHP, Centra Integracji Społecznej i pośredniaki. A także dla organizacji pozarządowych, wolontariatu, zakładów pracy chronionej, osób zagrożonych wykluczeniem społecznym i niepełnosprawnych. W sumie 64 tys. osób.

Priorytet czwarty służył samym urzędnikom, m.in. z pośredniaków czy od opieki społecznej. Tu celem była koordynacja działań służb i poprawa jakości ich usług. 21 mln zł wydano na szereg rozmaitych konferencji, spotkań roboczych urzędników, samorządowców i pracodawców, szkolenia i wsparcie dla społeczności lokalnych i organizacji. Skorzystało z nich w sumie 2,2 tys. osób.

Efekty są choć mizerne

WUP opisuje efekty tych działań. Na wstępie zaznacza, że w ubiegłym roku sytuacja gospodarcza była trudna. Ogólnoświatowe osłabienie koniunktury odbiło się na sytuacji Polski i województwa. Podaje konkretne przykłady: o ponad 2 proc. w stosunku do 2011 r. spadła produkcja sprzedana lubuskiego przemysłu, o 2,5 proc, zmniejszyła się sprzedaż detaliczna, a o 5 proc. hurtowa. Najbardziej ucierpiała branża budowlana, która odnotowała 16 proc. spadek produkcji sprzedanej. W konsekwencji liczba pracujących zmniejszyła się w ciągu roku o 2 tys. osób. A liczba ofert pracy, które wpłynęły do pośredniaków o 14,5 proc. Rosła liczba ludzi zwalnianych w ramach zwolnień grupowych.

Według autorów raportu dużo gorzej byłoby, gdybyśmy nie wydali pieniędzy na walkę z bezrobociem. Przekonują, że udało się wyhamować spadek liczby miejsc pracy. - Pomimo trudnej sytuacji gospodarczej liczba miejsc pracy w woj. zmniejszyła się jedynie o 2 tys. Równocześnie wzrost liczby bezrobotnych był najniższy ze wszystkich województw. Zahamowaliśmy wzrost długotrwałego bezrobocia i ubóstwa. Poprawiły się kwalifikacje mieszkańców województwa i ich doświadczenie zawodowe - czytamy w raporcie.

Statystyki rzeczywiście się poprawiły, choć na bardzo małą skalę. Udział osób bez doświadczenia zawodowego w ogóle bezrobotnych spadł z 22,8 proc. do 21,1 proc. A bez kwalifikacji zawodowych z 31,3 do 30,5 proc. Udział długotrwale bezrobotnych ani drgnął i zatrzymał się na poziomie 45,2 proc.

Dla Gazety:

Robert Paluch, radny sejmiku z PiS i szef komisji gospodarki

Wydaliśmy na przeciwdziałanie bezrobociu 552 mln zł a liczba bezrobotnych wzrosła o 2 tys. Nie można tego nazwać inaczej, jak marnotrawieniem publicznych pieniędzy. Efektywność opisanych programów jest żadna. Korzystają z nich nie bezrobotni, a firmy pośredniczące i szkoleniowe. Nie zapominajmy, że te pieniądze pochodzą od podatników UE, w tym Polaków. Obciążamy pracodawców wyższymi kosztami i przerzucamy pieniądze na walkę z bezrobociem, której rezultaty są żadne. Potrzeba nam mniej szkoleń, a więcej wsparcia bezpośredniego, chociażby zatrudnienia w ramach prac interwencyjnych.

Łukasz Hudziak, wicedyrektor WUP w Zielonej Górze

WUP odpowiada za wydatkowanie 82 mln zł, bo tyle w 2012 r. dostał z ministerstwa pracy. Reszta dotyczy naszych partnerów. Nie zgodzę się z zarzutem, że te pieniądze poszły na marne. Według danych ministerstwa pracy efektywność zatrudnieniowa w województwie lubuskim wynosi 68 proc. To znaczy, że na 100 aktywizowanych osób 68 znajduje pracę. Dla całego kraju ten wskaźnik wynosi 56 proc. Lubuskie jest pod tym względem liderem w kraju. Podobnie, jeśli weźmiemy koszty aktywizacji bezrobotnych. Na jednego bezrobotnego przypada 3 tys. zł, podczas gdy w kraju wydatki przekraczają 6 tys. zł.",,

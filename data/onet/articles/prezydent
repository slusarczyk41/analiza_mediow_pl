"Prezydent Andrzej Duda zdradza, jakie ma postanowienie noworoczne","Polityczne plany to jedno, ale prezydent Andrzej Duda ma też bardzo osobiste postanowienia noworoczne. Prezydent planuje zmienić swój dotychczasowy wygląd, gubiąc kilogramy - pisze w czwartek ""Super Express"".","- Chciałbym trochę zeszczupleć - powiedział w rozmowie z dziennikiem Andrzej Duda. - To oznacza, że muszę wdrożyć więcej aktywności fizycznej w swój plan dnia - dodał. Prezydent zaznaczył, że nie udało mu się jeszcze pojechać na narty. - Od grudnia 2019 roku nie skorzystałem z jazdy po śniegu. W nowym roku również nie miałem jeszcze tej okazji - przyznał. Andrzej Duda wyraził jednak nadzieję, że weźmie udział w zawodach charytatywnych, które organizuje narciarka alpejska Małgorzata Tlałka-Długosz. - Zawsze na nich jestem. Maraton charytatywny dla dzieci z niepełnosprawnościami to dla mnie priorytet i szczytna inicjatywa - wyjaśnił.",Prezydent planuje zmienić swój wygląd,
Barbara Nowacka do Giertycha: smutne życie musi mieć ktoś tak chory na pogardę,"""Radziłabym te frustracje i żale wylewać w samotności, nie na Twitterze"" - komentuje posłanka w odpowiedzi na wpis Romana Giertycha nt. możliwych kandydatów partii na prezydenta RP.","Co napisał Giertych? ""To naprawdę ekscytujące prawybory na lewicy. Wciąż nie wiemy, czy p. Śmiszek będzie kandydatem na prezydenta, a p. Biedroń na pierwszą damę, czy na odwrót. Naród zamarł w oczekiwaniu"". ""Smutne życie musi mieć ktoś tak chory na homofobię i pogardę a zarazem wiecznie fantazjujący o życiu innych. Acz radziłabym te frustracje i żale wylewać w samotności, nie na TT. Bo wstyd..."". Wraz z początkiem stycznia zaczęły się spekulacje, to będzie kandydował. Zainteresowanie wzbudził Krzysztof Śmiszek, poseł i prywatnie partner życiowy europosła Biedronia, pisząc na Twitterze: ""#Śmiszek2020. Życzę wszystkim dzisiaj dużo uśmiechu, bo jaki pierwszy dzień taki cały nowy rok!"". Zaangażowanie w kampanię prezydencką miał sugerować użyty we wpisie hasztag #Śmiszek2020. Szybko jednak okazało się, że Śmiszek jednak kandydować nie będzie. Dzisiaj przewodniczący SLD ogłosił, że zarekomenduje kandydaturę Roberta Biedronia na prezydenta z ramienia Nowej Lewicy. Biedroń był wymieniany spośród możliwych kandydatów. Jak dowiedział się reporter Onetu, inni politycy lewicy odmawiali startu w wyborach prezydenckich. Zdecydowano się na Roberta Biedronia jako ostatnie wyjście. - Robert Biedroń podjął decyzję i chce być wspólnym kandydatem Lewicy na prezydenta - powiedział w niedzielę dla PAP bliski współpracownik Biedronia z Wiosny. W najbliższych dniach rekomendacje ws. kandydata na prezydenta mają przedstawić swoim partiom także liderzy SLD i Lewicy Razem. - Robert od początku był najpoważniejszym kandydatem i mimo że media spekulowały o innych nazwiskach, to od dawna przygotowywał się do startu w wyborach. To najbardziej oczywista decyzja - powiedział w niedzielę PAP jeden z polityków Lewicy. Zaznaczył, że Biedroń start w wyborach prezydenckich chce ogłosić na konwencji 19 stycznia. - Jest duża szansa, że będzie to miejsce dla niego symboliczne, chcemy zaskoczyć - powiedział. Z informacji uzyskanych przez PAP wynika, że w tym kontekście poważnie brany pod uwagę jest Słupsk, którego lider Wiosny był prezydentem w latach 2014-2018. - Przygotowania do kampanii przebiegały dokładnie tak, jak planowaliśmy. To normalne, że w przypadku układu koalicyjnego sprawy muszą mieć swój bieg. Najpierw kampania do parlamentu, wspólne kształtowanie klubu, zacieśnienie współpracy między SLD i Wiosną - ciała statutowe partii muszą pracować kolejno nad poszczególnymi etapami - powiedział PAP polityk Lewicy.",Roman Giertych,
Joe Biden walczy o prezydenturę USA. The Hill: faworyt do uzyskania nominacji Demokratów,Wybory prezydenckie w USA odbędą się 3 listopada 2020 r. Były wiceprezydent Joe Biden pozostaje faworytem wyścigu o nominację na kandydata Partii Demokratycznej - ocenia na miesiąc przed pierwszymi prawyborami w stanie Iowa portal The Hill.,"Relacjonujący amerykańską politykę portal zauważa, że od kwietniowego ogłoszenia startu w rywalizacji o Biały Dom przewaga Bidena stopniała, ale ""wciąż jest znacząca"". W ogólnokrajowych sondażach były wiceprezydent USA prowadzi z wynikiem wyższym od rywali o co najmniej 10 punktów proc. Poparcie dla Bidena ""okazało się trwalsze niż oczekiwało wielu obserwatorów"" i to mimo nie zawsze udanych wystąpień w debatach telewizyjnych, ""ataków rywali"" oraz ""oczernianiu"" przez prezydenta USA Donalda Trumpa - odnotowuje The Hill. Wskazuje na trzy mocne strony Bidena - wysokie poparcie wśród Afroamerykanów, sondaże w kluczowych stanach, z których wynika, że może w nich pokonać Trumpa oraz jego ""długą karierę"" i ""ideologię środka"". Kampania byłego współpracownika Baracka Obamy może jednak ""stracić na impecie"" po pierwszych prawyborach w Iowa i New Hampshire, gdzie były wiceprezydent nie cieszy się wysokimi notowaniami. Na drugim miejscu swojego rankingu The Hill umieszcza senatora Berniego Sandersa. Z uznaniem pisze o tym, jak poradził sobie w debatach po październikowym zawale i o liczbie datków na jego kampanię. Część umiarkowanych Demokratów - odnotowuje The Hill - obawia się jednak, że 78-latek jest ""zbytnio lewicowy"". ""Nawet jeśli Sanders wygra zarówno w Iowa jak i w New Hampshire, to partyjny establishment niemal na pewno spróbuje zablokować jego drogę do nominacji"" - zaznacza. Trzecie miejsce wśród pretendentów Demokratów zajmuje senator Elizabeth Warren. Według The Hill widoczny w ostatnich sondażach spadek poparcia dla niej wiąże się z jej propozycjami dotyczącymi ubezpieczeń zdrowotnych. Za największe zaskoczenie portal z Waszyngtonu uznaje notowania Pete'a Buttigiega, pisząc o nim jako ostatnim z ""wielkiej czwórki"" pretendentów Partii Demokratycznej. Chwali byłego burmistrza miasteczka South Bend w Indianie za erudycję podczas debat. Wyborcom Demokratów Buttigieg oferuje ""podobny rodzaj centryzmu jak Biden, ale w młodszej, bardziej energicznej wersji"" - pisze The Hill. Ten 37-latek przewodzi w sondażach w Iowa, a jego zwycięstwo w tamtejszych prawyborach ""może dać mu impet w innych stanach"". Na kolejnych pozycjach rankingu znajdują się odpowiednio senator Amy Klobuchar, były burmistrz Nowego Jorku Michael Bloomberg, biznesmen Andrew Yang, senator Cory Booker, kongresmenka Tulsi Gabbard i biznesmen Tom Steyer. Na początku lutego w Iowa odbędą się pierwsze amerykańskie prawybory, inaugurujące długi ogólnokrajowy proces wyłaniania kandydata Demokratów. Amerykańskie wybory prezydenckie odbędą się 3 listopada 2020 roku. Kluczowe w wyścigu o Biały Dom jest zwycięstwo w stanach wahających się między Republikanami i Demokratami (ang. swing states).",Joe Biden,
Prezydent i pierwsza dama przekazali dary na WOŚP,"Para prezydencka wsparła Wielką Orkiestrą Świątecznej Pomocy - poinformowała Kancelaria Prezydenta. Andrzej Duda przekazał na aukcję WOŚP koszulkę i zdjęcie z marszu ""TAK dla transplantacji"". Agata Kornhauser-Duda podarowała suknię uszytą na uroczystości związane z intronizacją cesarza Japonii.","28. Finał WOŚP zaplanowany jest na 12 stycznia 2020 r. W jego trakcie pieniądze będą zbierane na rzecz dziecięcej medycyny zabiegowej. Aukcje na WOŚP prowadzi również Onet. Można wylicytować m.in. spotkanie w redakcji Onetu z jego redaktorem naczelnym Bartoszem Węglarczykiem, wybrać się do opery z Katarzyną Janowską, szefową działu Kultura Onetu, na mecz Legii w strefie Silver z Piotrem ""Kędziorem"" Kędzierskim czy odwiedzić najnowocześniejsze w Europie centrum dla profesjonalnych graczy e-sportowych w towarzystwie Maćka Sawickiego. Orkiestrę po raz kolejny wsparła para prezydencka. Na aukcji WOŚP będzie można wylicytować sportową koszulkę, w której prezydent wziął udział w marszu Nordic Walking ""TAK dla transplantacji"". Sportowa impreza pod prezydenckim patronatem odbyła się w październiku ubiegłego roku w Zakopanem i stanowiła zwieńczenie 14. Kongresu Polskiego Towarzystwa Transplantacyjnego. Do koszulki Andrzej Duda dołączył zdjęcie, na którym wykonuje ćwiczenia rozgrzewkowe przed startem. Fotografię otrzymał od autora, Bartłomieja Jureckiego z ""Tygodnika Podhalańskiego"". ""Doceniłem dystans do siebie i dlatego z przyjemnością spełniłem prośbę prezydenta przekazując zdjęcie, tym bardziej że chodziło o szczytny cel"" - powiedział Jurecki, zacytowany na portalu ""TP"". Pierwsza dama na rzecz WOŚP przekazała żakardową suknię wieczorową. Złoto-szarą kreację autorstwa atelier ""Dorota Goldpoint"" uszyto na uroczystości związane z intronizacją cesarza Japonii Naruhito w Tokio, gdzie Polskę reprezentowała Agata Kornhauser-Duda. Pierwsza dama w sukni, zainspirowanej japońską kulturą, wzięła udział w bankiecie wydanym z okazji intronizacji. Podobnie jak prezydent do sukni dołączyła pamiątkowe zdjęcie z dedykacją. W ubiegłym roku prezydent na aukcję przekazał kurtkę z haftami góralskimi, a pierwsza dama sukienkę kremową w kwiaty i zielony żakiet. Ubiegłoroczny finał, którego celem był zakup sprzętu dla specjalistycznych szpitali dziecięcych, zakończył się rekordowym wynikiem blisko 176 mln zł. W akcję zaangażowało się 1687 sztabów (w tym 86 zagranicznych) i 120 tys. wolontariuszy, a do darczyńców trafiło ok. 35 mln serduszek.",Andrzej Duda z małżonką wspierają WOŚP,
"Po 20 latach prezydentury, Władimir Putin sprawuje władzę absolutną","Władza Władimira Putina jest absolutna i nic nie wskazuje na to, aby miało się to zmienić. Kiedy w Sylwestra 1999 roku światowe media podgrzewały strach przed ""millenium bug"", ówczesny prezydent Rosji Borys Jelcyn ogłosił nagle swoją rezygnację, a niedługo potem na jego fotelu zasiadł Putin, były szef służby bezpieczeństwa – nikt wtedy nawet nie pomyślał, że dwie dekady później dalej będzie w nim siedział, pisze Marc Bennetts z POLITICO.","Artykuł w oryginale na stronie POLITICO.eu Borys Jelcyn miał reputację osoby nieprzewidywalnej: potrafił wydać czołgom rozkaz ostrzału zbuntowanego rosyjskiego parlamentu albo po pijanemu szukać pizzerii w Waszyngtonie, w samej tylko bieliźnie. Jednak największą niespodziankę pozostawił na koniec. W Sylwestra dwadzieścia lat temu, na pół roku przed końcem swojej drugiej kadencji, schorowany Jelcyn wygłosił w południe specjalne przemówienie do narodu. – Odchodzę. Zrobiłem tyle, ile mogłem – mówił głosem osłabionym przez chorobę i długoletnie nadużywanie alkoholu. – Nadchodzi nowe pokolenie. Oni zrobią więcej i lepiej. Kilka godzin później, kiedy kremlowski zegar odliczał ostatnie minuty roku 1999, Rosja poznała srogą twarz przedstawiciela tego ""nowego pokolenia"", który miał pełnić obowiązki prezydenta. – Podobnie jak wy zamierzałem spędzić to popołudnie słuchając życzeń noworocznych prezydenta Borysa Jelcyna – powiedział Władimir Putin, były szef służb bezpieczeństwa państwa, który zaledwie cztery miesiące wcześniej objął stanowisko premiera. – Sprawy jednak potoczyły się inaczej. Ten wyjątkowy dzień spędzałem w Wielkiej Brytanii, ale od 1997 r. mieszkałem w Rosji, relacjonując końcówkę chaotycznej prezydentury Jelcyna. Zmianie władzy nie towarzyszyły oczywiście burze na Twitterze czy relacje na YouTube. O decyzji Jelcyna w sprawie mianowania Putina nowym przywódcą Rosji dowiedziałem się dopiero kilka godzin później za pośrednictwem nie działającej już telegazety Ceefax. Jeszcze w tym samym tygodniu wróciłem do Moskwy. Gdyby ktoś pokazał mi wtedy kryształową kulę, sam nie wiem, co zdziwiłoby mnie bardziej: czy to, że dwadzieścia lat później nadal mieszkam w Moskwie, czy fakt, że Putina nadal jest lokatorem Kremla. Życie pod rządami Jelcyna było mieszanką surrealizmu i groteski. Ideologia komunistyczna, która zdominowała życie w Rosji na ponad siedem dekad, trafiła na śmietnik historii. Rosjanie musieli przystosować się do życia w towarzystwie nieznanej im, dziwnej bestii zwanej kapitalizmem. Temu wyzwaniu wielu nie było w stanie sprostać: rosła liczba samobójstw, przestępczość osiągnęła niespotykany wcześniej poziom. Ludzie na państwowych posadach miesiącami nie dostawali pensji. W sierpniu 1998 r. Rosja przestała spłacać swoje zadłużenie zagraniczne, co doprowadziło do załamania gospodarczego. Radziecka propaganda przedstawiała życie na kapitalistycznym Zachodzie jako niekończące się pasmo niedoli dla wszystkich poza najbogatszymi, a lata dziewięćdziesiąte w Rosji wydawały się potwierdzać tę tezę. Rosjanie powtarzali sobie wtedy gorzki żart: ""Wszystko, co nasi przywódcy mówili nam o komunizmie, było kłamstwem. Z drugiej strony wszystko, co mówili o kapitalizmie, było prawdą"". Putin wiedział, czego pragną jego współobywatele. – Przez ostatnie 10 lat Rosjanie nie mieli poczucia stabilności – powiedział w państwowej telewizji w marcu 2000 r., tuż przed wyborami prezydenckimi. – Chcemy przywrócić im to poczucie. Przez kolejne osiem lat, między innymi dzięki stale rosnącym cenom ropy – głównego rosyjskiego towaru eksportowego – Putin zdołał wypełnić swoją obietnicę. W maju 2008 r., kiedy zbliżał się koniec jego drugiej kadencji jako prezydenta Rosji, pensje nie tylko były wypłacane na czas, ale też były wyższe niż kiedykolwiek. Na ulicach dużych miast pojawiły się reklamy instytucji kredytowych, a ludzie przywykli do oszczędnego życia przekonali się nagle, że stać ich na zagraniczne wakacje, nowe samochody i plazmowe telewizory. Choć swobody polityczne były ograniczane, niezależne media kneblowane, a pieniądze, które powinny być inwestowane w budowę niezbędnej infrastruktury, po prostu wypływały z kraju – większość Rosjan milczała. Narzekanie na takie rzeczy wydawało się wręcz niestosowne, kiedy można było spędzić dwa tygodnie w roku w tureckich kurortach nad Morzem Czarnym, a potem wrócić do swojego mieszkania zamienionego w centrum rozrywki… – Ludzie zgodzili się na pakt z diabłem – mówi Oleg Orłow, szef Memoriału, najstarszej w Rosji organizacji stojącej na straży praw człowieka. – Powiedzieli sobie: „Zostawimy w spokoju sprawy społeczne i polityczne, skupimy się na życiu prywatnym, tylko zostawcie nas w spokoju i dajcie nam korzystać z małego kawałka zysków z ropy naftowej”. To była – jak mawiają rosyjscy intelektualiści – ""rywalizacja kiełbasy z wolnością"". – Co mi z wolności słowa, jeśli mam pustą lodówkę? – zapytała mnie starsza kobieta w Woroneżu w 2007 r. Nie wiedziałem, co jej odpowiedzieć, więc mruknąłem coś o tym, że w idealnym świecie miałaby jedno i drugie. Taka odpowiedź jej nie przekonała. – Jedno i drugie? – zapytała. – A kto mi da jedno i drugie? To właśnie pod koniec jego drugiej kadencji gwałtownie wzrosła sprzedaż putinowskich pamiątek – w sklepach pełno było zegarków, kubków, a nawet kilimów i makatek na ścianę z podobizną prezydenta. – Kto kupuje kilimy z Putinem? – zapytałem sprzedawczynię na jednym z moskiewskich bazarów. – Zwykle pracownicy urzędów dla swoich szefów – odparła. Pochwały Putina dobiegały też z zupełnie niespodziewanych stron. – Putin przejął kraj splądrowany i oszołomiony, pełen biednych i zdemoralizowanych ludzi – mówił Aleksander Sołżenicyn, słynny radziecki dysydent i pisarz. – Zaczął robić wszystko, co było możliwe, zaczął powolną, stopniową odbudowę. Te wysiłki nie od razu zostały zauważone i docenione. Sołżenicyn nie był jedynym fanem Putina. ""Takiego jak Putin mężczyzny chcę silnego / Takiego jak Putin chcę niepijącego / Takiego jak Putin, który mnie nie skrzywdzi / Takiego jak Putin, który nie ucieknie"", śpiewała gwiazda rosyjskiej ""popsy"" Natali. Była to pierwsza, ale nie ostatnia z serii popowych i rapowych piosenek wychwalających władcę na Kremlu. Coraz trudniej było uciec przed putinomanią. W czasie podróży do Tobolska na zachodzie Syberii spotkałem Minsalima, długowłosego szamana żyjącego z rzeźbienia ozdób z mamucich kłów. Najważniejszym eksponatem w jego kolekcji była mała rzeźba rosyjskiego przywódcy o stalowych oczach. – Putin uratował Rosję, jak dawni syberyjscy bohaterowie – powiedział Minsalim. W 2008 r. rosyjskie wojska w pięć dni pokonały sąsiednia Gruzję w wojnie o separatystyczną republikę Południowej Osetii. ""Plan Putina dla Rosji to zwycięstwo!"", głosiły propagandowe plakaty już na kilka miesięcy przed wybuchem walk. Dla wielu Rosjan tryumf militarny na południowym Kaukazie był dowodem na to, że przywódca kraju"" dotrzymuje swoich obietnic. Poparcie dla Putina osiągnęło 80 procent. Władza Putina nad rosyjską polityką już w pierwszej dekadzie XXI w. stała się władzą absolutną, jednak w połowie swojej drugiej kadencji musiał on podjąć najważniejszą chyba decyzję. Konstytucja Rosji stanowi jasno, że prezydent może rządzić jednorazowo nie dłużej, niż dwie kolejne kadencje. A Putin nie zamierzał oddawać władzy. W maju 2008 r. Putin został premierem, a stanowisko prezydenta objął Dmitrij Miedwiediew, były szef jego kampanii wyborczej. Przez krótki czas Miedwiediew, który pozował na reformatora, cieszył się poparciem rosyjskich liberałów, zachęconych jego zapadającym w pamięć, choć nieco niezręcznym hasłem ""Wolność jest lepsza niż brak wolności"". W 2010 r. Miedwiediew cieszył się już poparciem porównywalnym do poparcia Putina. Jednak mimo nieśmiałych reform Miedwiediewa nikt nie miał wątpliwości co do tego, kto naprawdę podejmuje decyzje. Pod koniec swojej kadencji Miedwiediew przyznał, że chciałby powalczyć o reelekcję, ale decyzja nie zależy od niego. Kreml odrzucił najbardziej oczywistą w systemie demokratycznym wersję wydarzeń: rywalizację wyborczą Putina i Miedwiediewa. – Miedwiediew by przegrał, ale Putin bał się, że zgarnąłby zbyt dużo głosów – mówi Gleb Pawłowski, były doradca Kremla. Miedwiediew więc wycofał się, sam rekomendował Putina na prezydenckiego kandydata, który w maju 2012 r. powrócił triumfalnie na Kreml na trzecią kadencję, by kompletnie wycofać się z liberalizacji Miedwiediewa. To był dzwonek alarmowy dla tych Rosjan, którzy uwierzyli w obietnice reform Miedwiediewa. Ale z czasem sprawy miały się posuwać w znacznie bardziej mrocznym kierunku. Zajęcie przez Rosję Krymu w marcu 2014 r. zapoczątkowało wybuch agresywnego nacjonalizmu. W swoim programowym przemówieniu Putin oskarżył opozycyjnych polityków o to, że są ""zdrajcami narodu"", używając, jak zauważyli krytycy, tego samego terminu, po który kiedyś sięgał Adolf Hitler. Nagle wszyscy w Rosji chcieli rozmawiać o polityce. Coraz trudniej było unikać gorących dyskusji o ""faszystowskiej juncie"" na Ukrainie, jak rosyjskie państwowe media nazywały prozachodni rząd w Kijowie. W tym samym roku byłem świadkiem, jak matka krzyczała na swoją dorosłą córkę, że ""zdradza swoją ojczyznę"" pochwalając śledztwo w sprawie korupcji polityków z najbliższego otoczenia Putina, prowadzone przez przywódcę opozycji, Aleksieja Nawalnego. Ta atmosfera nieokiełznanego nacjonalizmu została doskonale wykorzystana przez Nocne Wilki – gang motocyklowy, który otrzymał około miliona euro z państwowych funduszy na promowanie antyzachodnich idei i ""tradycyjnych"" wartości rosyjskich. Ubrani w skóry członkowie Nocnych Wilków organizowali koncerty dla dzieci, w czasie których sugerowali, że Zachód chce zniszczyć Rosję. Alekander Załdostanow, wytatuowany przywódca grupy, mówił mi, że koncerty musiały być ""naprawdę przerażające"", żeby przekonać dzieci o powadze zagrożenia. W tym samym roku rosyjska telewizja wyemitowała 15-minutowy program chwalący życie w Korei Północnej. Impas w sprawie Ukrainy trwał, a Putin stał się niemal żywym wcieleniem samej Rosji. Jak mówił Wiaczesław Wołodin, przewodniczący Dumy: ""Dziś bez Putina nie ma Rosji"". Dwudziestej rocznicy objęcia władzy przez Putina towarzyszy wyczuwalny spadek zachwytu nad byłym funkcjonariuszem KGB, który przeżył już trzech prezydentów USA i został oskarżony o pomoc w umieszczeniu w Białym Domu czwartego. W maju sondaże wykazały spadek zaufania do Putina do poziomu najniższego od 13 lat –deklarowało je zaledwie 31 procent badanych. Wynikało to z niezadowolenia podniesieniem wieku emerytalnego, powszechnego ubóstwa i nieustannych oskarżeń o korupcję kierowanych pod adresem elit politycznych. Kiedy Putin obejmował władzę, obiecywał stabilizację, ale dziś przeciwnicy porównują jego rządy do ""dzikich"" lat dziewięćdziesiątych Borysa Jelcyna. Kiedy podróżuję po Rosji, coraz rzadziej słyszę ludzi chwalących Putina i jego politykę. Coraz częściej za to spotykam się z gniewem i rozczarowaniem. – Przez jakiś czas oszukiwali nas tym Krymem – powiedział mi w zeszłym roku Konstantin, bezrobotny z dalekiej północy Rosji. – Teraz ujawnili swoje prawdziwe oblicze przeprowadzając reformę emerytalną. W tym roku znacząco wzrosła także liczba protestów dotyczących różnych kwestii, od oszustw wyborczych po wysypiska toksycznych odpadów. Władze reagują nerwowo: we wrześniu wysłano kilkunastu uzbrojonych funkcjonariuszy, aby aresztowali syberyjskiego szamana, który twierdził, że za pomocą magii usunie Putina z urzędu. Finansowane przez państwo obchody rocznicy objęcia prezydentury przez Putina zorganizowane były na niewielką skalę. Państwowe media ledwie wspomniały, że minęło już 20 lat od oddania przez Jelcyna kluczy do Kremla. Konstantin Gaaze, analityk pracujący dla think tanku Carnegie Moscow Center, sugeruje, że cisza ta wynika z faktu, iż Putin nie czuje się komfortowo wspominając, w jaki sposób został prezydentem. – 31 grudnia 1999 r. Putin był po prostu produktem woli Jelcyna. I bardzo chce o tym zapomnieć – mówi Gaaze. Dodaje także, że Kreml może nie chcieć przypominać Rosjanom o tym, ile lat Putin jest u władzy, zwłaszcza, jeśli prezydent ma nadzieję rządzić także po 2024 r., kiedy skończy się jego kadencja. Trwają spekulacje na temat tego, że Putin chce opracować jakiś sposób na utrzymanie władzy. Jedną z opcji miałoby być kierowanie unią Rosji z Białorusią, inną – ponowne ""odpracowanie"" jednej kadencji na stanowisku premiera. Jest oczywiście mało prawdopodobne, by Putin rządził Rosją przez kolejne 20 lat. A nawet gdyby tak było, jest jeszcze mniej prawdopodobne, że ja nadal będę w Moskwie, aby to opisać. Tylko głupiec jednak byłby skłonny całkowicie odrzucić obie te możliwości… Marc Bennetts pracuje w Moskwie, jest dziennikarzem i autorem książki „I’m Going to Ruin Their Lives: Inside Putin’s War on Russia’s Opposition” (dosł. „Zniszczę im życie: spojrzenie od wewnątrz na wojną Putina z roysjską opozycją”), wyd. Oneworld, 2016.",Takiego Władimira Putina wielbią Rosjanie,
Plany prezydenta Dudy na 2020 r. Krzysztof Szczerski przedstawił szczegóły,"Kampania prezydencka, uroczyste obchody 75. rocznicy wyzwolenia Auschwitz, zorganizowanie ewentualnej wizyty Emmanuela Macrona w Polsce oraz spotkanie z papieżem Franciszkiem – to niektóre punkty z prezydenckich planów Andrzeja Dudy na 2020 r., które przedstawił szef gabinetu prezydenta RP Krzysztof Szczerski.","Prezydencki minister zaznaczył, że pierwsze półrocze 2020 r., mimo że zapewne zdominowane przez kampanię wyborczą przed wyborami prezydenckimi, będzie też czasem wielu ważnym spotkań prezydenta Andrzeja Dudy z politykami międzynarodowymi. - Zaczynamy w drugiej połowie stycznia od Davos. Prezydent będzie ponownie na Światowym Forum Ekonomicznym, w czasie którego zaplanowane są spotkania z przedstawicielami największych instytucji międzynarodowych, gospodarczych, ale też firm; planowane są także spotkania polityczne prezydenta – mówił prezydencki minister. Zaznaczył, że pod koniec stycznia w Polsce będzie miało miejsce ważne wydarzenie międzynarodowe, związane z historią, czyli 75-lecie wyzwolenia byłego, niemieckiego, nazistowskiego obozu koncentracyjnego i zagłady Auschwitz-Birkenau. - Do Polski na zaproszenie Muzeum Auschwitz-Birkenau przyjedzie bardzo wiele głów państw. Prezydent Duda będzie przyjmował na dwustronnych rozmowach głowy państw, które przybędą na obchody – powiedział Szczerski. - Przygotowujemy w tym kontekście rozmowy polsko-izraelskie. Prezydent Izraela Reuwen Riwlin przyjedzie do Polski i będzie miał osobne spotkanie z prezydentem Dudą – poinformował szef gabinetu prezydenta RP. Szczerski odnosząc się do informacji o tym, że służby prasowe Kremla poinformowały, że prezydent Rosji Władimir Putin nie zjawi się na obchodach 75-lecia wyzwolenia Auschwitz-Birkenau, zaznaczył, że zaproszenie formalnie wystosowuje Państwowe Muzeum Auschwitz-Birkenau w Oświęcimiu oraz ocaleni. - To oni zapraszają i na ich zaproszenie wszyscy odpowiadają, przyjmując je lub nie. Jeśli prezydent Putin odmówił przyjęcia zaproszenia od byłych więźniów obozu Auschwitz-Birkenau, to jest mi to trudno komentować; jest to odmówienie zaproszenia wysłanego nie w imieniu władz polskiego państwa, ale w imieniu ocalałych – podkreślił. Zaznaczył, że będzie to jedna z ostatnich rocznic, kiedy politycy mają okazję wysłuchania bezpośrednich relacji ocalałych. Prezydencki minister poinformował, że trwają też przygotowania do wizyty w Polsce prezydenta Francji Emmanuela Macrona. - Mogę wstępnie zakomunikować, że spodziewamy się w lutym wizyty prezydenta Macrona w Polsce – powiedział szef gabinetu prezydenta RP. Przypomniał, że Macron i Duda spotkali się na marginesie posiedzenia Rady Północnoatlantyckiej w Londynie na początku grudnia. - Efektem tej rozmowy jest przygotowywana wizyta prezydenta Macrona w lutym. Mam nadzieję, że dojdzie ona do skutku i będziemy mogli ją oficjalnie potwierdzić – powiedział Szczerski. Prezydencki minister poinformował, że w marcu prezydent Duda weźmie udział w obchodach Dnia Przyjaźni Polsko-Węgierskiej. Dzień ten, ustanowiony przez parlamenty obu krajów, obchodzony jest od 2007 r. naprzemiennie w Polsce i na Węgrzech. W 2019 obchody z udziałem prezydentów: Andrzeja Dudy i Janosa Adera odbyły się w Kielcach; w 2020 r. odbędą się więc na Węgrzech. W maju para prezydencka odwiedzi Watykan i zostanie przyjęta na audiencji u papieża Franciszka w związku z setną rocznicą urodzin Karola Wojtyły. W pierwszej połowie roku - mówił Szczerski - najprawdopodobniej dojdzie też do wizyty prezydenta Dudy na Ukrainie; Duda i Wołodymyr Zełenski potwierdzili wolę spotkania podczas niedawnej rozmowy telefonicznej.",Andrzej Duda,
Nieoficjalnie: Mirosław Piotrowski może wystartować w wyborach prezydenckich,"Jak nieoficjalnie dowiedział się Onet, prof. Mirosław Piotrowski może być kandydatem partii Ruch Prawdziwa Europa - Europa Christi w przyszłorocznych wyborach prezydenckich. Były europoseł PiS będzie namawiany do startu podczas dzisiejszego zjazdu krajowego ugrupowania. - Sprawa poparcia jego kandydatury przez ojca Tadeusza Rydzyka jest otwarta - słyszmy w partii.","W sobotę w Warszawie odbędzie się pierwszy zjazd krajowy partii Ruch Prawdziwa Europa. Politycy ugrupowania nazywają go potocznie ""kongresem zjednoczeniowym"", ponieważ do ugrupowania oficjalnie przystąpią osoby, które odeszły z Prawicy Rzeczypospolitej. Wśród nich jest m.in. były prezes tej partii Krzysztof Kawęcki. Podczas zjazdu wybrane zostaną władze RPE, ale nie tylko. Według naszych nieoficjalnych informacji partia może desygnować swojego kandydata, który wystartuje w przyszłorocznych wyborach na prezydenta Polski. Namawiany do startu jest prof. Mirosław Piotrowski, były europoseł Prawa i Sprawiedliwości. To właśnie Piotrowski jest jednym z założycieli Ruchu Prawdziwa Europa. Polityk od lat kojarzony jest z ojcem Tadeuszem Rydzykiem i jego imperium medialnym. - Jest takie oczekiwanie i możliwe, że takie stanowisko zostanie na kongresie podjęte - mówi w rozmowie z Onetem Krzysztof Kawęcki, były prezes Prawicy RP. Według polityków formacji prawicowej, Piotrowski byłby dobrym kandydatem. Przypominają, że przez trzy kadencje zasiadał w Parlamencie Europejskim i ma duże doświadczenie polityczne. Poza tym liczą, że wybory prezydenckie nie zakończą się w pierwszej turze i wówczas poparcie uzyskane przez Piotrowskiego może zadecydować o tym, kto zostanie prezydentem. Próbowaliśmy zapytać Mirosława Piotrowskiego o ewentualny start w wyborach, ale polityk nie chce na razie komentować tych informacji. Jak ustaliliśmy, prof. Piotrowski nie mówi ""nie"", ale stawia jeden, twardy warunek. Partia musi zebrać 100 tys. podpisów. Dopiero wtedy zgodzi się wziąć udział w wyborach. - To jest duże wyzwanie. Myślę, że jest to zadanie absolutnie do wykonania. W wyborach do Parlamentu Europejskiego udało nam się zebrać około 100 tys. podpisów, więc jest to jak najbardziej realne - dodaje Kawęcki. Nic dziwnego, że Mirosław Piotrowski chce mieć pewność ws. podpisów. W wyborach do PE oraz wyborach parlamentarnych to właśnie z tym był największy problem jego nowego ugrupowania. Były europoseł przekonywał, że udało się zebrać niemal 100 tys. podpisów w wyborach do Europarlamentu, ale w wyniku zawirowań w Prawicy RP wiele z nich zostało straconych. Podobny problem pojawił się również w wyborach parlamentarnych, kiedy Piotrowski chciał startować do Senatu. Wówczas komisja zakwestionowała m.in. karty, na których zbierano podpisy. Sprawa trafiła do Sądu Najwyższego, którzy orzekł, że Piotrowskiemu do rejestracji zabrakło dwóch podpisów. Kluczowa w tej sprawie jest kwestia poparcia ojca Tadeusza Rydzyka i środowiska Radia Maryja. W październiku br. redemptorysta powiedział w wywiadzie dla tygodnika ""Sieci"": - Będę głosował na prezydenta Andrzeja Dudę, nie mam już wątpliwości. Czy sprawa jest rozstrzygnięta? Według działaczy Ruchu Prawdziwa Europa wszystko może się zdarzyć. - Sprawa poparcia jego kandydatury przez ojca Tadeusza Rydzyka jest ciągle otwarta - mówi nam nieoficjalnie jeden z członków partii. Piotrowski może liczyć też na wsparcie środowiska ""Gazety Polskiej"". Redaktor naczelny Tomasz Sakiewicz już w 2018 roku zapowiedział, że więcej nie zagłosuje na Andrzeja Dudę. Było to spowodowane rekonstrukcją rządu, w wyniku której stanowisko stracił Antoni Macierewicz.",Mirosław Piotrowski,
"Szymon Hołownia pisze list otwarty do Andrzeja Dudy. ""Proszę nie uczestniczyć w gaszeniu pożaru benzyną""","Szymon Hołownia, po protestach, które odbyły się na ulicach miast ws. reformy wymiaru sprawiedliwości, apeluje w liście do prezydenta o zorganizowanie spotkania stron konfliktu wokół ustawy PiS ws. dyscyplinowania sędziów. ""Może pan podjąć akcję dyplomatyczną"" - pisze Hołownia, który chce ubiegać się o prezydenturę w 2020 r. ""Proszę nie uczestniczyć w gaszeniu pożaru benzyną, tylko dlatego, że ma Pan kontakty z częścią podpalaczy"" - podkreśla.","Wczoraj odbyły się manifestacje oburzonych propozycją PiS, która zdaniem jej przeciwników jest formą ""kagańca"" na sędziów. Hołownia pisze, że to kolejny etap "">leczenia< polskiego wymiaru sprawiedliwości przez podawanie >leków< pogarszających radykalnie stan pacjenta"". Dalej Hołownia informuje, że jego rodzice wzięli udział w Białymstoku, a on sam w Warszawie przed Sejmem. ""Jako strażnik Konstytucji powinien Pan wystąpić w obronie artykułu 45. wskazującego na prawo obywatela do rozpatrzenia sprawy „przez właściwy, niezależny, bezstronny i niezawisły sąd”. To nie jest prawo jakiejś wyimaginowanej ‘kasty’, ale każdego z nas. Chcemy być pewni, że najwyższe władze Rzeczpospolitej zrobią wszystko, by pozostało ono nienaruszone"" - czytamy we wstępnie listu otwartego Szymon Hołowni. ""Po pierwsze, obawy środowiska sędziowskiego wyrażane przez jego wybitnych przedstawicieli powinny spotkać się z reakcją Prezydenta co najmniej w postaci spotkania, w którym poznałby Pan argumenty i racje tej strony konfliktu. Być może część z nich uznałby Pan za zasadne i sformułował stanowisko, które stanowiłoby punkt odniesienia dla posłów"" - wskazuje dalej. Następnie zwraca uwagę, że kontrowersyjny projekt ustawy zgłosił nie rząd, a posłowie PiS. ""Pozwala to na ominięcie dwóch istotnych procedur – oceny skutków regulacji i konsultacji społecznych. Rozumiejąc, że zwiększa to ryzyko poważnych błędów legislacyjnych, które występowały często w przeprowadzanych tą ścieżką ustaw – powinien Pan poprosić Ministerstwo Sprawiedliwości i służby legislacyjne premiera i obu Izb o dokonanie oceny analogicznej do procedury OSR oraz zorganizować debatę z udziałem różnych środowisk, które normalnie powinny być wzięte pod uwagę w procedurze konsultacji. Fakt, że nie było wzięte pod uwagę, pokazuje, jak fatalnie jest prowadzony proces stanowienia prawa w Polsce"". Zdaniem Hołowni prezydent nie może dłużej pozostać ""obojętny na obawy i głosy krytyczne wyrażane przez instytucje Unii Europejskiej, a skutkujące obniżeniem zaufania do Polski i nadwyrężające nasz wizerunek we wspólnocie międzynarodowej"". Następnie ocenia, że Andrzej Duda może ""podjąć akcję dyplomatyczną, zmierzającą do uregulowania sytuacji w zgodzie z duchem i literą Konstytucji, z poszanowaniem dla europejskiej tradycji prawnej, do której wróciliśmy po latach komunizmu. Ta akcja powinna zostać poprzedzona spotkaniem z przedstawicielami wszystkich partii i kierownictwa obu izb parlamentu oraz Sądu Najwyższego i Rzecznika Praw Obywatelskich, które pozwoli na zbudowanie wspólnego projektu naprawy stanu rzeczy, zgodnie z zaleceniami TSUE"". ""Uważam, że angażując się w proces zmian w sądownictwie popełnił Pan wiele błędów. Jednak dziś błędem największym byłoby uznanie, że uniemożliwia to zawrócenie z drogi. Proszę nie uczestniczyć w gaszeniu pożaru benzyną, tylko dlatego, że ma Pan kontakty z częścią podpalaczy"" - pisze Hołownia. ""Proszę stanąć na wysokości zadania, jakim jest przywrócenie zgody, poczucia bezpieczeństwa i warunków praworządności"" - dodaje. Na koniec Hołownia w liście pisze, zwracając się do Andrzej Dudy, ""jest Pan przywódcą politycznym, który nie może unikać poszukiwania rozwiązań stabilizujących sytuację w Kraju i pozwalających na skuteczną budowę jego wizerunku zagranicą. Bierność ma swoją cenę. Jeżeli nie podejmie Pan wyżej wskazanych działań – zapłacimy ją jako obywatele wszyscy"".","18 XII - Hołownia na Wiejskiej na manifestacji ""Dziś sędziowie, jutro Ty""",
Po podziale Mazowsza Trzaskowski będzie jednocześnie marszałkiem województwa warszawskiego,"W PiS krystalizuje się koncepcja podziału województwa mazowieckiego. Ze wstępnych planów wynika, że prezydent stolicy po wydzieleniu woj. warszawskiego zostałby jednocześnie jego marszałkiem. Pozostałą część regionu będą czekać wybory sejmikowe. Trzaskowski nie komentuje tych pomysłów - podaje ""Dziennik Gazeta Prawna"".","Gazeta przypomina, że o podziale Mazowsza partia rządząca mówi od dawna. W ostatniej kampanii zmiany zapowiadał Jarosław Kaczyński. Teraz deklaracje zaczynają się konkretyzować. - Ustawa powinna być wniesiona do Sejmu po wyborach prezydenckich, czyli w drugiej połowie 2020 r. - zapowiedział w rozmowie z ""DGP"" Krzysztof Sobolewski, przewodniczący komitetu wykonawczego PiS. Gazeta zastanawia się także, jak zostanie podzielony region. ""To ostatecznie potwierdzi dopiero projekt rządowy, a takie prace jeszcze się w MSWiA nie toczą. Jeśli koncepcja, o której słyszymy, wejdzie w życie, to skorzysta na niej Rafał Trzaskowski. Plan zakłada, że prezydent Warszawy byłby marszałkiem woj. warszawskiego przejściowo, tzn. do końca kadencji, a rada miasta byłaby sejmikiem"" - podaje dziennik. Zastanawiamy się, czy tego stanu nie utrzymać na stałe, by nie mnożyć niepotrzebnie bytów. Mamy w końcu 65 miast na prawach powiatu (poza Warszawą - red.), w których prezydent miasta jest jednocześnie starostą - wyjaśniał Sobolewski. Rafał Trzaskowski nie skomentował tych pomysłów. ""DGP"" zwraca jednak uwagę, że o ile jego pozycja – przynajmniej z formalnego punktu widzenia – wydaje się niezagrożona, o tyle tego samego nie można powiedzieć o marszałku woj. mazowieckiego Adamie Struziku. Plan PiS przewiduje, że w nowym woj. mazowieckim (tym bez Warszawy) wybory sejmikowe będą musiały się odbyć. - PiS nie przebiera w środkach. Jak widać, frustracja po przegranych na Mazowszu wyborach jest tak wielka, że są gotowi rozbić region tylko po to, aby przejąć w nim władzę. Nie udało się w demokratycznych wyborach, to może uda się, dzieląc Mazowsze i wyjmując z niego Warszawę. Przyznam szczerze, że ciągle nie mogę uwierzyć w realność tych zapowiedzi - skomentował plany PiS Adam Struzik.",Po podziale Mazowsza Trzaskowski będzie jednocześnie marszałkiem województwa warszawskiego,
Wigilia Miejska w Rzeszowie. Jakie będą atrakcje?,"Już w najbliższy piątek, 20 grudnia, na Rynku w Rzeszowie odbędzie się Wigilia Miejska. Mieszkańcy złożą sobie świąteczne życzenia, podzielą się opłatkiem oraz wspólnie odmówią modlitwę. Nie zabraknie również występów artystycznych. Wydarzenie rozpocznie się o godz. 15.","Tradycyjnie, tuż przed świętem Bożego Narodzenia, na rzeszowskim Rynku odbędzie się Wigilia Miejska w Rzeszowie. Wszystkich mieszkańców na to wydarzenie zaprasza prezydent miasta Tadeusz Ferenc. - Będą życzenia świąteczne, wspólna modlitwa i dzielenie się opłatkiem. Jak co roku, harcerze z Komendy Hufca ZHP w Rzeszowie przekażą Betlejemskie Światełko Pokoju, a uczniowie Zespołu Szkół Gospodarczych w Rzeszowie będą serwować mieszkańcom własnoręcznie przygotowane tradycyjne wigilijne potrawy - podkreśla Dagmara Śliwa z Estrady Rzeszowskiej. Oprócz tego mieszkańcy mogą liczyć na atrakcje w postaci występów artystycznych. Na scenie zobaczymy m.in. grupę Muzyczny Zaułek, która powstała przy Zespole Szkół Ekonomicznych z myślą o młodzieży utalentowanej wokalnie, muzycznie i aktorsko. Wystąpi także Stowarzyszenie Przyjaciół Orkiestry Dętej WSK PZL Rzeszów. - Wigilię uświetni również koncert w wykonaniu AniKi Dąbrowskiej, zwyciężczyni The Voice Kids 2 oraz Solistów i Grupy Artystycznej Centrum Sztuki Wokalnej w Rzeszowie pod kierunkiem Anny Czenczek w programie Najpiękniejsze polskie kolędy oraz świąteczne utwory premierowe - wymienia Dagmara Śliwa.",Muzyczny Zaułek,
Sondaż. Jak oceniamy pracę prezydenta Andrzeja Dudy?,"""Bardzo dobrze"" dotychczasową prezydenturę Andrzej Dudy ocenia 16,1 proc. respondentów. - Złą ocenę wystawił Andrzejowi Dudzie co trzeci mężczyzna i prawie 30 proc. kobiet - mówi w rozmowie z ""Rzeczpospolitą"" Piotr Zimolzak z SW Research.","""Rzeczpospolita"" opublikowała sondaż przeprowadzony przez SW Reserach dla rp.pl. ""Dobrze"" ocenia prezydenturę Andrzeja Dudy 23,2 proc. ankietowanych (łączny odsetek odpowiedzi ""bardzo dobrze"" i ""dobrze"" wynosi 39,3 proc.) Prezydentura Dudy jest ""przeciętna"" według 25,5 proc. respondentów. ""Źle"" prezydenturę Andrzeja Dudy ocenia 30,8 proc. ankietowanych. Zdania w tej kwestii nie ma 4,4 proc. uczestników badania. - Złą ocenę wystawił Andrzejowi Dudzie co trzeci mężczyzna i prawie 30 proc. kobiet. Negatywną opinię o mijającej kadencji częściej niż osoby młodsze wyrażają badani powyżej 50 lat (40 proc. z nich). Prezydenturę źle ocenia również najczęściej co trzecia osoba z wyższym wykształceniem i co trzeci zarabiających miesięcznie od 3001 do 5000 zł netto. Częściej złe zdanie o prezydenturze wyrażają mieszkańcy miast liczących od 100 tys. do 499 tys. mieszkańców (40 proc.) niż pozostałych miejscowości - komentuje wyniki badania Piotr Zimolzak z SW Research. Więcej na stronie internetowej ""Rzeczpospolitej""",Prezydent Andrzej Duda podczas spotkania z mieszkańcami - powiat Gryfice,
"Małkowski chce pozwać kobietę, która oskarżyła go o gwałt","Były prezydent Olsztyna Czesław Jerzy Małkowski, który został dziś prawomocnie uniewinniony w procesie o zgwałcenie podległej mu urzędniczki, zapowiedział, że będzie domagał się od niej zadośćuczynienia. Wyjawił również publicznie jej imię, nazwisko oraz nazwę ulicy, przy której mieszka.","Po wydaniu dzisiejszego wyroku Małkowski wziął udział w briefingu prasowym na korytarzu Sądu Okręgowego w Olsztynie. Nie na wszystkie trudne pytania odpowiedział, ale udzielał odpowiedzi znacznie chętniej, niż w ubiegłych latach. Chwalił olsztyński sąd rejonowy, którego wyrok został dziś podtrzymany, za zgłębienie materiału dowodowego. Przed mikrofonami zdradził imię i nazwisko pokrzywdzonej, a także nazwę ulicy, przy której mieszka. Zaznaczył, że robi to z pełną świadomością. Dodał, że była jego sekretarką. Zasugerował, że rozpętała aferę w celu osiągnięcia korzyści materialnych. Podkreślił, że do żadnego z dwóch gwałtów, które mu zarzuciła, nigdy nie doszło. - Będę domagał się zadośćuczynienia za krzywdę wyrządzoną mojej rodzinie - zapowiedział. - Padłem ofiarą pomówienia o straszliwe rzeczy. Rodzinę mi zniszczono dokumentnie. Moja żona dzisiaj jest na wózku inwalidzkim. Opiekuje się nią córka. Miała dwie operacje na serce, już z tego wychodziła i w październiku 2018 r., kiedy musiałem być na rozprawie i żona została sama - a już prawie zaczęła sama chodzić - poszła do łazienki, upadła i złamała kość udową. Ona jest największą ofiarą tej sprawy, pomijając to, że na skutek tego wszystkiego zmarła teściowa. Jak powiedział samorządowiec, który obecnie jest radnym, seksafera była zemstą za to, że próbował egzekwować prawo względem olsztyńskich przedsiębiorców. Oskarżającej go prokurator zarzucił sadystyczne usposobienie, bo jego zdaniem chciała go zamęczyć. - Dziś jest święto wymiaru sprawiedliwości. Po 12 latach niełatwego procesu sąd zakończył sprawę takim wyrokiem, jaki powinien być wydany na początku - cieszył się Marek Gawryluk, obrońca Małkowskiego. - Wyrok już jest prawomocny i wykonalny. Pan prezydent jest osobą niewinną. Nie było żadnego przestępstwa, nie było pokrzywdzonej, nie było sprawcy. Natomiast jeśli prokuratura czy oskarżycielka posiłkowa (pokrzywdzona - przyp. red.) będzie chciała wnieść kasację, to ma do tego prawo. Ale pamiętajmy, że w postępowaniu kasacyjnym nie można kwestionować ustaleń faktycznych. Z powodu utajnienia procesu do dziś nie jest jasne, czemu była aż taka rozbieżność w wyrokach wydawanych w tej sprawie, bo przecież przed laty jeden z sądów skazał samorządowca za to samo przestępstwo. Mecenas Gawryluk zdradził jednak, że sąd cofający sprawę do ponownego rozpatrzenia stwierdził, że nie można opierać się tylko na opiniach biegłych. Podkreślił, że trzeba było ""mądrze przesłuchać określone osoby"". Były prezydent nie chciał deklarować, że spróbuje odzyskać urząd, który utracił wskutek seksafery. Nadmienił, że nie ma pretensji ani do dziennikarzy, którzy opisywali sprawę (poza Marcinem Kowalewskim, po którego publikacji wybuchła seksafera), ani do osób, które zorganizowały referendum w sprawie jego odwołania. - Człowiek, który jest podejrzany o tak straszne zbrodnie, nie może być prezydentem – stwierdził Czesław Jerzy Małkowski. Były prezydent po raz kolejny dał do zrozumienia, że dla niego relacja z kobietą, która oskarżyła go o zgwałcenie, była romansem. Onet rozmawiał z nią kilkakrotnie w ciągu ostatnich miesięcy, ostatni raz przed dwoma dniami. Spodziewając się niekorzystnego wyroku poważnie zastanawiała się już nad kasacją, bo jej zdaniem w sądzie doszło do zaniedbań proceduralnych. Stała na stanowisku, że tkwiła w układzie, z którego nie potrafiła się wydostać i że w żaden sposób nie sposób było nazwać go romansem. Dzisiejszego wyroku nie chciała jeszcze komentować. Małkowski był pierwotnie oskarżony o popełnienie przestępstw seksualnych na czterech kobietach. W przypadku dwóch z nich zarzuty się przedawniły, a dwóch kolejnych (uwzględniając dzisiejszy wyrok) został uniewinniony. Więcej o całej seksaferze można przeczytać po kliknięciu w ten link.",Małkowski podczas briefingu na korytarzu,
"Prezydent o sądach i korupcji w SN. ""Stary układ trzyma się mocno""","- Bez zmiany systemu sprawiedliwości Polska nigdy nie będzie krajem sprawiedliwym - oświadczył Andrzej Duda. - Mówią, że to jest niemożliwe, ale (...) wystarczy sobie wpisać w wyszukiwarkę internetową: ""korupcja w Sądzie Najwyższym"". Jeżeli państwo macie wątpliwości, proszę (...) posłuchać, o czym w 2014 r. rozmawiali państwo sędziowie na najwyższym możliwym poziomie władzy sędziowskiej - powiedział Andrzej Duda. Co miał na myśli?","- Tam ten stary układ się bardzo dobrze trzyma, nie chce pozwolić sobie na to, by zabrać im przywileje i władzę nad ludźmi, do której doszli. Ale muszą zrozumieć, że ich praca to także służba dla Rzeczypospolitej i przede wszystkim dla polskich obywateli. I że to nie obywatel jest dla sądu, ale sąd jest dla obywatela. I że sędzia służy ludziom i Rzeczypospolitej- mówił Andrzej Duda podczas spotkania z mieszkańcami w Nowym Mieście Lubawskim (woj. warmińsko-mazurskie). Jak podkreślił, zobowiązania sędziów wobec obywateli jasno wynikają z polskiej konstytucji. - Tylko państwo sędziowie nie chcą tej konstytucji w ten sposób czytać. W ten sposób sami zaprzeczają, że są prawdziwą elitą polskiego społeczeństwa. Uzurpują sobie tę nazwę. Tymczasem prawdziwa elita dba o interesy zwykłych ludzi, bo jest do tego zobowiązana. To właśnie dlatego może się nazywać elitą, że stanowi przykład dla innych - pozytywny, a nie negatywny – stwierdził prezydent. - Gdyby było inaczej, to społeczna ocena wymiaru sprawiedliwości nie byłaby taka, z jaką się spotykamy, że zdecydowana większość Polaków fatalnie wyraża się o wymiarze sprawiedliwości, jak on działa i czy polskie sądy są sprawiedliwe – zauważył. Prezydent wyraził oburzenie przykładami niewyciągania konsekwencji wobec niektórych sędziów. - Nigdy nie zrozumiem tego, jak sędziowie Sądu Najwyższego mogli orzekać w tym samym sądzie, w którym obok nich siedział sędzia, co do którego do dzisiaj możecie państwo wysłuchać w internecie jak dyskutuje, jak załatwić sprawę w Sądzie Najwyższym. I taki człowiek orzeka razem z nimi i im to nie przeszkadza. Nie wyciąga się wobec niego żadnych konsekwencji, nawet w sensie koleżeńskim. I potem dziwią się, że ludzie nazywają ich kastą. A jakże to inaczej nazywać? Jeżeli jest taka obrona niesprawiedliwie uzyskanych przywilejów w postaci ewidentnej nietykalności i niemożności wyciągnięcia jakichkolwiek konsekwencji i prawnych, i dyscyplinarnych. Bo sami wobec siebie nie umieją żadnych konsekwencji wyciągnąć - oświadczył Duda. Jak podkreślił, te praktyki należy przerwać, aby Polska naprawdę mogła stać się krajem sprawiedliwym. Dodał, że wiele ludzi na zachodzie Europy nie rozumie potrzeby zmian w polskich sądach. To dlatego - jak mówił - że ""mają inną mentalność"". Dla nich to jest niewyobrażalne, żeby sędzia dopuścił się czegoś takiego; żeby w internecie można wysłuchać nagrań z propozycjami korupcyjnymi, kiedy rączka rączkę myje, że sędziowie się między sobą dogadują, jak będą sprawę ""kolesiowską"" załatwiali. Kiedy się ludziom mówi, że w Polsce coś takiego ma miejsce, oni w to nie wierzą – zapewnił prezydent. - Mówią, że to jest niemożliwe - kontynuował Andrzej Duda . - Tymczasem każdy może wysłuchać tego w internecie, wystarczy sobie wpisać w wyszukiwarkę internetową: korupcja w Sądzie Najwyższym. Jeżeli państwo macie wątpliwości, proszę sobie wpisać na swoich urządzeniach mobilnych, na swoich komputerach, i posłuchać, o czym w 2014 roku rozmawiali państwo sędziowie na najwyższym możliwym poziomie władzy sędziowskiej. Ten system musi zostać zmieniony - podkreślił prezydent. Andrzej Duda odnosi się tu prawdopodobnie do rozmów ujawnionych przez TV Republikę między sędziami Sądu Najwyższego: Bogusławem Moraczewskim i Henrykiem Pietrzkowskim. Moraczewski prosił o sprawdzenie przez Pietrzkowskiego, czy ""kasacja jest prawidłowo sformułowana"". W czasie kolejnej rozmowy, również ujawnionej, okazało się, że Pietrzykowski tłumaczy swemu koledze błędy, jakie popełnił. - Ta kasacja jest źle napisana. (...) Powiem ci, co jest tu kompletną kichą. To jest na granicy odrzucenia - mówił sędzia Sądu Najwyższego Moraczewskiego. Następnie Pietrzykowski tłumaczy dokładnie, jak należałoby sformułować kasację, by nie została jednak odrzucona. Tą sprawą zajęła się prokuratura. Jak stwierdził, ten system musi zostać zmieniony i do tego jest konieczne wsparcie ze strony zwykłym obywateli. - Jeżeli tego wsparcia nie będzie, to będziemy nadal żyli w tym postkomunistycznym systemie. Bo to są postkomunistyczne obyczaje, w których jest grupa nietykalnych, tak jak nietykalni byli przed 1989 rokiem – zaznaczył. Prezydent mówił, że wierzy, iż ""będziemy budowali Polskę jako państwo sprawiedliwe, gdzie ci, którzy dokonują przestępstw, łapówkarstwa, oszustwa będą bezwzględnie karani. - Głęboko w to wierzę, że będziemy spokojnie i konsekwentnie budowali Polskę jako państwo sprawiedliwe, gdzie ci, którzy dokonują przestępstw, ci, którzy dopuszczają się rożnego rodzaju niegodziwości, dopuszczają się łapówkarstwa, dopuszczają się oszustwa, oszukują innych, wykorzystują, że ci ludzie będą spokojnie, konsekwentnie, ale bezwzględnie karani - mówił prezydent Andrzej Duda. - Będą usuwani ze stanowisk, będą odbierane im nienależnie uzyskane przywileje, bo to jest właśnie elementarna sprawiedliwość - dodał. - Chcę, żebyśmy osiągnęli taki poziom, że rzeczywiście będziemy mówili: tak, Polska jest państwem sprawiedliwym, Polska jest państwem uczciwym, Polska jest państwem demokratycznym, gdzie można wybrać wadze, te władze są uczciwe i można także te władze rozliczyć w wyborach - wskazał. - A nie, że są jakieś władze, których nikt nie ma prawa z niczego rozliczyć, które są nietykalne i które nie wiadomo, kto wybierał. Ja takiej Polski nie chcę - podkreślił. - Chcę Polski sprawiedliwej i uczciwej, chcę Polski, w której każdy obywatel traktowany jest poważnie - zapowiedział prezydent. Zwracając się do mieszkańców powiatu nowomiejskiego Andrzej Duda przypomniał, że ziemia na tych terenach bardzo często przechodziła ""w obce ręce"". - Cieszę się, że w ciągu ostatnich lat tą ziemię i tutaj, i na zachodzie Polski udało się zabezpieczyć przed tym, aby nie była wyprzedawana w ręce obcego kapitału. To jest niezwykle ważny proces. Dobrze, że udało się tą fatalną tendencję, to negatywne, to zbrodnicze dla Polski i dla polskich rolników działanie zatrzymać - zaznaczył prezydent. Przypomniał, że większość ziem powiatu nowomiejskiego to tereny rolne, na które trzeba patrzeć w sposób szczególny. - Dla mnie bardzo ważną sprawą jest praca polskich rolników i to, co dla Polski tworzą, to czym Polskę zasilają na co dzień - płody polskiej ziemi, efekt pracy polskich rolników, efekt pracy polskich gospodarstw rolnych, przede wszystkim tych rodzinnych - dodał. Andrzej Duda podkreślił, że Polska jest dziś potęgą rolną na skalę światową. - Ogromna część naszego eksportu, cały czas wzrastającego, to są właśnie produkty rolne. Ogromna część naszego PKB, które cały czas wspaniale nam rośnie na przestrzeni ostatnich lat, jest uzyskiwana właśnie z produkcji rolnej - wskazywał. Jak mówił, produkcja ta jest coraz bardziej nowoczesna, ale też zachowuje wiele bardzo tradycyjnych walorów. - Dzięki temu nasza żywność nie tylko jest bardzo dobra, ale przede wszystkim jest znakomicie konkurencyjna na całym świecie - przekonywał prezydent. Podziękował rolnikom z powiatu nowomiejskiego za ich wkład w rozwój polskiego rolnictwa i gospodarki. Wyraził zadowolenie z faktu, że Polska ma swojego komisarza ds. rolnictwa - Janusza Wojciechowskiego. - Chcemy, żeby w sposób szczególny ten właśnie sektor naszej gospodarki był z tego punktu widzenia unijnego zadbany - powiedział Duda. Prezydent nawiązał też do historii Nowego Miasta Lubawskiego. Podkreślał, że przez większość swej historii było miastem polskim. - Można śmiało mówić: to jest polskie miasto, to przez większość czasu było polskie miasto - powiedział. Dziękował mieszkańcom Nowego Miasta Lubawskiego za budowanie polskości. - To między innymi dlatego właśnie Nowe Miasto Lubawskie jest dziś częścią Polski - zaznaczył. Prezydent podkreślił, że rząd będzie walczył o to, aby dopłaty bezpośrednie dla polskich rolników osiągnęły taką wartość, jaką mają średnio w Unii Europejskiej. - To jest ogromnie ważne. Dzisiaj jeszcze cały czas jesteśmy poniżej tej średniej - to już niewiele - bo faktem jest, że one z roku na rok cały czas wzrastały, ale jesteśmy poniżej tej średniej i trzeba - bo to jest kwestia elementarnej sprawiedliwości - żeby polski rolnik otrzymywał przynajmniej takie same dopłaty bezpośrednie jakie są średnie w Unii Europejskiej - powiedział Andrzej Duda. Andrzej Duda zapewnił też, że będzie walczył o 13 emeryturę, godną waloryzację emerytur i rent - przynajmniej o 70 zł oraz wyższą emeryturę minimalną. Powiedział, że spotkał się z prezes ZUS, szefową ministerstwa rodziny, a później z premierem, by omówić te sprawy. - Miałem wczoraj bardzo długą rozmowę z panią prezes Zakładu Ubezpieczeń Społecznych i z panią minister rodziny pracy i polityki społecznej. Siedzieliśmy długo i dyskutowaliśmy na temat przyszłości systemu emerytalnego, możliwości emerytalnych państwa. Potem rozmawiałem długo z panem premierem także na ten temat - poinformował prezydent. - Chcę państwa zapewnić o jednym - będę ze wszystkich sił walczył i wierzę w to, że w tym roku uda się uzyskać to, że trzynasta emerytura znowu zostanie wypłacona, czyli że emeryci znowu dostaną takie świadczenie, jakie otrzymali w zeszłym roku - zapowiedział Duda. Zapewnił, że wysokość świadczenia będzie nie niższa niż to, co zostało wypłacone w zeszłym roku. - Trzynastka emerytalna i rentowa na pewno nie będzie niższa, a jaka będzie jego ostateczna wysokość zobaczymy - zaznaczył prezydent. Jak dodał, może również zapewnić, iż będzie waloryzacja świadczeń emerytalno-rentowych. - To będzie waloryzacja kwotowa - podkreślił. - Powiedziałem do pana premiera: panie premierze, nie wyobrażam sobie, żeby to była waloryzacja o przysłowiowe 10 zł, bo to jest nic. To po prostu tylko denerwuje emerytów i rencistów, zwłaszcza tych, którzy mają najniższe uposażenia. To musi być kwota, którą widać w portfelu, to musi być przynajmniej minimum 70 złotych - relacjonował Duda. W jego ocenie taka kwota jest ""absolutnym minimum minimorum"", żeby poczuć, że rzeczywiście ma się dodatkowo w skali miesiąca jakieś pieniądze. - Pan premier zapewnił mnie, że zrobią wszystko co w ich mocy, żeby przynajmniej taka właśnie waloryzacja kwotowa była - podkreślił prezydent. - Powiedziałem, że jest również w moim przekonaniu konieczność podwyższenia najniższej emerytury - relacjonował prezydent. Przypomniał, że wynosiła ona w 2014 r. 750 zł i że od tego czasu to minimum jest stopniowo podnoszone. - Ale ja powiedziałem - ona musi wynosić minimum te 1200 złotyc"" - mówił. - To jest naprawdę kwestia elementarnej przyzwoitości i tak się wstępnie umówiliśmy z panem premierem, że ta najniższa emerytura w tym roku osiągnie poziom 1200 złotych - oświadczył prezydent.",,
Nie będzie już modlitwy muzułmanów za prezydenta? Petycją zajmie się senacka komisja,"Do Senatu trafiła petycja ws. zmian w ustawie o stosunku państwa do Muzułmańskiego Związku Religijnego w RP. Chodzi m.in. o zapisy mówiące o modlitwach ""za pomyślność Rzeczypospolitej i Jej Prezydenta"". W tle jest walka o władzę wśród Tatarów - pisze ""Rzeczpospolita"".","Ustawa pochodzi jeszcze z 1936 r. Mowa jest w niej m.in., że siedzibą muftiego jest Wilno, istnieje tam również zapis o Ministerstwie Wyznań Religijnych i Oświecenia Publicznego. Ustawa ta końcu powinna zostać zmieniona – przewiduje petycja, która ma zostać rozpatrzona przez senacką Komisję Praw Człowieka, Praworządności i Petycji. Autor petycji - prawdopodobnie reprezentant Tatarów - chce m.in. usunięcia następującego zapisu: ""Podczas nabożeństwa w piątki każdego tygodnia oraz w dni uroczystych świąt duchowni muzułmańscy odmawiać będą modlitwy za pomyślność Rzeczypospolitej i Jej Prezydenta, w dni zaś świąt państwowych odprawią uroczyste nabożeństwo na intencję Rzeczypospolitej, Jej Prezydenta, Rządu i Wojska"". Czy polscy muzułmanie modlą się za Andrzeja Dudę? – W niektórych krajach europejskich formalnie obowiązują przepisy sięgające średniowiecza i nie są zmieniane jako część tradycji legislacyjnej. Również w Polsce nikt nie wymaga od muzułmanów modlitw za prezydenta – powiedział ""Rzeczpospolitej"" Musa Czachorowski, rzecznik Muzułmańskiego Związku Religijnego w RP. – Z tego, co mi wiadomo, Tatarzy twierdzą, że modlą się za prezydenta, rząd, armię i państwo, a nawet są z tego powodu dumni – stwierdził natomiast dr hab. Paweł Borecki z Katedry Prawa Wyznaniowego UW. Ew. zmiany w ustawie miałyby też rozwiązać konflikt wśród muzułmanów. Od 2004 r. polskim muftim jest Tomasz Miśkiewicz, ale pełnienie przez niego funkcji podważa część wiernych, podkreślając, że w dniu wyboru nie miał wymaganych ustawą 40 lat. W 2016 r. zwołano nawet kongres, który wybrał opozycyjnego muftiego – Janusza Aleksandrowicza - ale to Miśkiewicza za muftiego uważa rząd. Autor petycji wskazał, że głównym celem jest usunięcie przepisów pozwalających polskim władzom ingerować w organizację związku. Jednocześnie nie chce zmieniać artykułów, dających muftiemu dożywotnią i niemal nieograniczoną władzę. Źródło: Rzeczpospolita",Tatarzy w Kruszynianach,
Szymon Hołownia: słynna fraza Tuska zrobiła wiele złego,"- Konstytucja daje prezydentowi sporo narzędzi do pilnowania, by we władzy chodziło o coś więcej niż prostą dominację większości. Mieliśmy już prezydentów hamulcowych, mieliśmy notariuszy. Ja marzę o prezydencie, który zakleszczonym partiom przywróci kreatywność przez to, że je rozdzieli - mówi w wywiadzie dla ""Tygodnika Powszechnego"" Hołownia.","- Nie marzę o polityce jako takiej, o byciu całe życie posłem czy ministrem. Funkcja, o którą chcę się ubiegać, maksymalnie trwa 10 lat - zastrzega Hołownia. - Nadaję się do tego, by zacząć odbudowywać podstawowy warunek suwerenności współczesnego państwa: spójność społeczną. Nie sycić się siłą, lecz budzić w ludziach ich moc. Wspólnie przepracowywać lęki. Lubię i umiem to robić - ocenia Hołownia. W wywiadzie zdradza, że do tej pory na kampanię wydał z własnych środków ponad 200 tys. złotych. - Naprawdę dużo pracowałem przez ostatnie miesiące, by zarobić na ten projekt, poza tym kilkanaście osób wsparło mnie darowiznami w wysokości 4900 zł - na tyle pozwala prawo osobom, które nie są ze sobą spokrewnione. Wśród tych osób nie ma milionerów, polityków, lobbystów, to moi przyjaciele od lat - zapewnia Hołownia. Dopytywany o koszty całej kampanii, które mogą wynieść kilkanaście milionów zł, Hołownia mówi, że ""nie wstydzi się prosić"". - Wiem, że crowdfunding przywraca ludziom sprawczość - mówi. Wśród zadań, jakie sobie stawia, mówi o naprawie systemu. - W samych partiach rośnie nowe pokolenie liderów - stwierdza. - Cieszyłbym się na myśl o wspólnej pracy z nimi - dodaje. Pytany o nazwiska, wymienia Kosiniaka-Kamysza i Zandberga oraz Jadwigę Emilewicz, Aleksandrę Dulkiewicz i Michała Kurtykę. W trakcie wywiadu Hołownia Hołownia pytany jest o poprawkę zakazującą aborcji eugenicznej. - Jestem przeciwnikiem aborcji eugenicznej. Ale widzę, że pytanie o to, kto w takiej sytuacji powinien podejmować decyzje - Sejm czy konkretna kobieta - rozgrzewa Polaków do czerwoności. Więc najpierw niech taka ustawa zostanie uchwalona. Jeśli przejdzie, usiądziemy i zastanowimy się, czy stoi za nią w społeczeństwie większość pozwalająca uniknąć wojny. Podobnie np. ze związkami partnerskimi - mówi w wywiadzie. Dopytywany, czy ustawę o związkach partnerskich podpisałby jako prezydent, czy nie, Hołownia odpowiada: ""niech najpierw wypowie się społeczeństwo przez swoich przedstawicieli"". W rozmowie Hołownia mówi też o wierze w Boga. - Wierzę w Boga, który jest mądrym ojcem, który pozwala samemu odkryć pewne rzeczy. Daje światło, układa wydarzenia, pokazuje ludzi, sprawia, że zaczynasz się zastanawiać, czy gdzieś otwiera się droga - stwierdza.",Szymon Hołownia podczas ogłaszania decyzji o starcie w wyborach,
Proces apelacyjny Małkowskiego. Ogłoszenie wyroku 13 grudnia,"Od 11 lat Czesław Małkowski jest oskarżany o zgwałcenie urzędniczki ratusza, która była w ciąży. Miał mieć z nią romans. W ostatniej sprawie zapadł wyrok uniewinniający byłego prezydenta Olsztyna. Podczas poniedziałkowego procesu prokurator domagała się uchylenia tej decyzji. Sąd ogłosi wyrok 13 grudnia. Sprawę na łamach Onetu szczegółowo opisywał Mikołaj Podolski.","Sąd Okręgowy w Olsztynie rozpoznawał w poniedziałek apelację od wyroku uniewinniającego byłego prezydenta Olsztyna od zarzutów gwałtu na ciężarnej urzędniczce. Sąd wyłączył w całości jawność rozprawy - uzasadnienie wyroku, który zapadnie 13 grudnia, także będzie niejawne. - Jestem niewinny, absolutnie niewinny - powiedział Małkowski po wyjściu z sali rozpraw i nie rozmawiał więcej z dziennikarzami. Przed wejściem na salę rozpraw Czesław Małkowski także nie rozmawiał z mediami. Pokrzywdzona nie przyszła do sądu, stawił się jej pełnomocnik, a b. prezydent przyszedł na rozprawę sam, bez obrońcy. Prokurator w apelacji domagał się uchylenia wyroku uniewinniającego, tego samego chce pokrzywdzona. Małkowski nie wniósł apelacji, co jest jednoznaczne z tym, że uznaje wyrok uniewinniający za słuszny. Od 11 lat były prezydent Olsztyna Czesław Małkowski jest oskarżany o zgwałcenie urzędniczki ratusza, która była w ciąży. Miał mieć z nią romans. Afera seksualna, która później się z tego wywiązała, doprowadziła do pierwszego w historii III RP usunięcia ze stanowiska prezydenta dużego miasta. Kobieta, która oskarża Małkowskiego o gwałt, później powie, że romans to była jego inicjatywa i że już w 2002 r. zgwałcił ją podczas imprezy. Według niej prezydent miał później z własnej woli wspierać ją finansowo i wreszcie w 2003 r. załatwić pracę w ratuszu. Kobieta twierdzi, że ich kilkuletnia relacja nie była romansem, tylko rodzajem układu, z którego nie potrafiła się wydostać i do którego była przymuszana. Bała się, że jeśli wszystko wyjdzie na jaw, nie znajdzie już pracy w mieście. Małkowski miał zgwałcić ją kilka dni przed terminem porodu. Kobieta zgłosiła sprawę, ale na początku nie wyjawiła nazwiska. Dopiero po jakimś czasie decydowała się powiedzieć śledczym, że oskarża Czesława Małkowskiego. W 2008 r. Małkowski był na ustach całej Polski. On, uchodzący za dobrego męża i wzorowego parafianina, stał się bohaterem największej seksafery w historii Olsztyna – kiedy media nagłośniły, że jego kontakty z urzędniczkami prześwietla prokuratura. - To akt bardzo obrzydliwej zemsty pewnych osób za to, że jestem człowiekiem uczciwym, w pewnych sprawach nieugiętym i niedającym się nigdy wmanipulować w żadne fałszerstwa, korupcje i inne tego typu sprawy - mówił wtedy Czesław Małkowski do mikrofonów podczas konferencji prasowej. Twierdził, że padł ofiarą spisku, że materiały przeciwko niemu sfabrykowano, że używano fotomontaży, że pewne osoby dostały określone kwoty, że przez to wszystko cierpi jego rodzina, którą bardzo kocha. Publicznie atakował dziennikarzy i urzędniczki, które obciążyły go zeznaniami. Nie przepraszał, nie przyznawał się do niestosownych relacji z którąkolwiek urzędniczek. Był pewny siebie. Opinia publiczna przecierała oczy ze zdumienia nie tylko z powodu wystąpień prezydenta, ale też tego, co działo się w Olsztynie w tle tej sprawy. W jednym z olsztyńskich kościołów odprawiono mszę w intencji prezydenta Małkowskiego. W pierwszym rozpoznaniu sprawy przez sąd w Ostródzie Małkowski został skazany na 5 lat więzienia, w ponownym procesie - który w grudniu zakończył się w Olsztynie – został uniewinniony. Małkowski dziś konsekwentnie twierdzi, że jest niewinny. W lokalnej gazecie przed laty przyznał się jedynie do romansu z urzędniczką i porównał swoją sytuację w tym względzie do Billa Clintona. Nie wiadomo, z jakiego powodu Małkowski został skazany w Ostródzie, a uniewinniony w Olsztynie – sprawa toczyła się za zamkniętymi drzwiami. Rzecznik sądu i prokurator informowali wcześniej, że w olsztyńskim procesie ""materiał dowodowy został pogłębiony"". W czasie procesów o seksaferę Małkowski trzy razy startował w wyborach samorządowych i za każdym razem przegrywał fotel prezydenta Olsztyna w drugiej turze. Małkowski jest obecnie olsztyńskim radnym. Zgodził się na podawanie nazwiska. Źródło: Onet, PAP","Oskarżony, były prezydent Olsztyna Czesław Małkowski przed salą Sądu Okręgowego w Olsztynie",
Hołownia chce być prezydentem. Pierwsze komentarze,"Decyzję o starcie w wyborach na prezydenta Polski Szymon Hołownia ogłosił w Gdańsku w niedzielę. - Pokornie proszę, abyście powierzyli mi funkcję stróża naszej narodowej wspólnoty - mówił w Teatrze Szekspirowskim w Gdańsku. - Coś we mnie pękło, chodźcie ze mną! - apelował. Co o jego kandydaturze mają do powiedzenia politycy i dziennikarze? Zebraliśmy dla was pierwsze komentarze.","""Hołownia na poważnie, nawet lekko przygaszony, bez showmaństwa. Mądrym gestem było przywołanie tragedii mordu politycznego na Pawle Adamowiczu. Powołanie się na wspólnotę, odpowiedzialność i kwestię ekologiczne ma sens"" - ocenia dziennikarz ""Rzeczpospolitej"" Jacek Nizinkiewicz. ""Szymon Hołownia mówi jak ksiądz na kazaniu, który nie wyszedł z fazy zafascynowania Paulo Coelho"" - ocenił dziennikarz ""Do Rzeczy"" Makowski. ""To nie jest odejście z show-biznesu. To próba ożenku show i polityki. Z dużym biznesem w tle"" - pisze Przemysław Wenerski z TVP. Michał Kolanko, dziennikarz ""Rzeczpospolitej"", ocenił: ""Hołownia z przesłaniem o wspólnocie, swoje biograficzne wspomnienia łączy z przekazem politycznym. Pozycjonuje się jako głos nowego pokolenia dla nowego pokolenia. Synkretyczne tematy, od ekologii po wykluczenie komunikacyjne"". Łukasz Warzecha napisał na Twitterze krótko: ""Hołownia to oczywiście projekt polityczny, kreacja"". - W swoim wystąpieniu Szymon Hołownia nie wyszedł z formatu prezentera telewizyjnego - komentuje wicerzecznik PiS Radosław Fogiel, komentując zapowiedź dziennikarza o starcie w wyborach prezydenckich. Jak dodał, pierwszym testem dla Hołowni będzie zebranie wymaganej liczby podpisów pod kandydaturą. Głos zabrał, będąc gościem Polsat News, Bogdan Zdrojewski - senator PO. Zdrojewski ocenił, że ""jeżeli kandydatura Hołowni będzie komuś odbierać wyborców, to z pewnością w największym stopniu"" odbierze ich kandydatowi Platformy Obywatelskiej. Jego zdaniem Hołownia ""swoimi poglądami lokuje się między centrum a prawicą, więc to nasze skrzydło w tym momencie mogłoby to odczuwać najboleśniej"". - Znam jego działalność i mogę powiedzieć, że on największy elektorat ma przed sobą, tego elektoratu w tym momencie jeszcze zbudowanego nie ma. To młody katolicki elektorat, który jest proekologiczny, uwielbia zwierzęta i dylematy, które są budowane w sposób łagodny, ale też strawny, także te ważne – mówił Zdrojewski. Zapytany, czy to nie jest dobry kandydat dla PO, Zdrojewski odparł: ""jak obserwowałem i słuchałem Hołowni, to podpisałbym się pod bardzo wieloma elementami jego diagnozy"". ""On bardzo ostro, ale dość precyzyjnie i dość wiarygodnie diagnozuje sytuację, ale nie wiem, czy on sam jest dobrą receptą na sytuacje, które opisuje"" – ocenił. Z kolei Michał Majewski na Twitterze kandydaturę Hołowni komentował w ten sposób: ""Nie mogę się przemóc do Hołowni w tej roli. Za dużo w tym sztuczności, wymuskania, jakiejś egzaltacji i skupienie na sobie, a właściwie zakochania w sobie. Widać, że gość uwielbia siebie słuchać"". Ekonomista Robert Gwiazdowski skomentował decyzję Hołowni w jednym zdaniu: ""To dobrze, że Szymon Hołownia się zdecydował"". Dziennikarka Polsatu, Agnieszka Gozdyra napisała na Twitterze: ""Któremu kandydatowi może odebrać głosy Hołownia? Wszystkim. Dziś Andrzej Duda jest ileś długości przed innymi, a jeśli przegra, to nie z kandydatem Platformy (chyba że coś się personalnie jeszcze zmieni)"". Wiceszef PO Tomasz Siemoniak, komentując dla PAP kandydaturę zwrócił uwagę, że przypadek Pawła Kukiza z 2015 roku z pokazuje, iż kandydat spoza polityki ma szanse zaistnieć w wyborach prezydenckich. Kukiz zdobył wówczas 20,8 proc. głosów. Zdaniem polityka najbardziej zagrożony przez takiego kandydata jest zwykle urzędujący prezydent. - Tak jak cztery lata temu Paweł Kukiz sprawił, że Bronisław Komorowski przegrał wybory, tak dziś Hołownia może odebrać głosy prezydentowi Dudzie - zaznaczył Siemoniak. Zwrócił jednocześnie uwagę na ograniczenia kandydatury Hołowni. Zaznaczył, że scena polityczna jest obecnie mocno zabudowana partiami, w ostatnich wyborach parlamentarnych była wysoka frekwencja, a inicjatywy w rodzaju Bezpartyjnych Samorządowców nawet nie były w stanie zebrać podpisów. - Jestem jak najdalszy od jakiegoś minimalizowania czy lekceważenia kandydata, ale to nie jest tak, że automatycznie jest zapotrzebowanie na coś nowego - podkreślił Siemoniak. Przyznał, że Szymon Hołownia jest sympatyczną postacią, pokazującą ""katolicyzm od ciekawej, trochę innej strony"" i na pewno może niektórym ludziom odpowiadać. - Wydaje mi się jednak, że bardzo szybko zderzy się z realiami kampanii wyborczej i Polski powiatowej - podkreślił wiceszef PO. Do prowadzenia kampanii wyborczej w tzw. Polsce powiatowej potrzebne są bowiem struktury - dodał. - Kampania wyborcza to nie tylko wielkie ogólnokrajowe pomysły, ale trzeba mieć w każdej miejscowości kogoś, kto rozda ulotki, namówi, powiesi na płocie baner itd. - zaznaczył Siemoniak. - Mam świeże doświadczenie z kampanii i wiem, jaka to jest ciężka praca oraz ilu ludzi trzeba mieć do tego. Jak się nie ma struktury partyjnej, jest to niesłychanie trudne i być może Szymon Hołownia nie zdaje sobie z tego sprawy - dodał polityk PO. Piotr Zgorzelski (PSL-Kukiz15) komentując decyzję Hołowni podkreślił, że bez poparcia elektoratu pozamiejskiego trudno jest wygrać wybory. - A nie widzę z tych wstępnych deklaracji pana Hołowni jakiegoś pomysłu na komunikowanie się z tzw. prowincją. Będzie pewnie trudno mu przekroczyć rogatki dużych miast, gdzie z pewnością będzie zbierał poparcie - zaznaczył. Zgorzelski dodał, że starty celebrytów w wyborach w początkowej fazie wzbudzają zainteresowanie i dają pewne poparcie. - Jednak podczas kampanii, kiedy potrzebne jest zaangażowanie setek, a nawet tysięcy ludzi, to tacy kandydaci mają w naturalny sposób kłopot - zaznaczył polityk. Jego zdaniem struktury partii są pomocne w wyborach. Zauważył przy tym, że kandydaci pozapartyjni, obywatelscy nie odnosili sukcesów w minionych wyborach.",Hołownia ogłosił dziś swoją decyzję o kandydowaniu w Gdańsku,
Pierwsza pilot kandydata na prezydenta. Żona Hołowni w Mig 29,"Tylko cztery kobiety w polskiej armii pilotują samoloty odrzutowe. Wśród nich jest porucznik Urszula Brzezińska-Hołownia, żona Szymona Hołowni, który właśnie ogłosił start w wyborach prezydenckich. Jeśli wygra, jego małżonka będzie musiała zawiesić służbę wojskową i latanie na myśliwcach MiG-29. – Byłaby to wielka strata dla sił powietrznych. Ta dziewczyna jest naprawdę dobra. Ma talent – mówi jeden z lotników wojskowych.","Od kilku dni – po dziewięciomiesięcznej przerwie – myśliwce MiG-29 znowu zaczęły latać. Na razie za sterami maszyn usiedli tylko najbardziej doświadczeni instruktorzy, ponieważ wszyscy piloci w trakcie tej długiej przerwy stracili aktualne uprawnienia do pilotowania tych myśliwców. Większość z nich szkoli się więc na symulatorach. Wśród nich jest drobna blondynka, por. Urszula Brzezińska-Hołownia. W piątek, jak reszta pilotów z 23 Bazy Lotnictwa Taktycznego w Mińsku Mazowieckim stawiła się w kombinezonie pilota przed sztabem jednostki i rozpoczęła codzienną służbę. Niebawem jednak życie tej jednej z czterech kobiet pilotów, latających w polskich siłach powietrznych na samolotach naddźwiękowych może się zmienić. Start w wyborach prezydenckich ogłosił jej mąż – Szymon Hołownia. Jeśli wygra, pani porucznik przypadną w udziale obowiązki pierwszej damy. To oznacza, że będzie musiała zawiesić służbę wojskową i latanie na MiG-ach. Tymczasem droga, jaką musiała przejść, by zasiąść za sterami samolotów myśliwskich wymagała od niej dużego wysiłku i żelaznego zdrowia. Por. Brzezińska-Hołownia jest absolwentką Wyższej Szkoły Oficerskiej Sił Powietrznych w Dęblinie. – Pamiętam Ulę. Latałem z nią na Iskrach – mówi gen. Jan Rajchel, który do 2016 r. był rektorem-komendantem słynnej dęblińskiej „Szkoły Orląt”. – Kilka lat wcześniej kobiety pojawiły się w szkole, ale na samolotach odrzutowych dopiero zaczynały. Pamiętam, że Ula zawsze była świetnie przygotowana do zajęć, ale też dobrze latała. Podobnie wspomina ją inny instruktor i wykładowca dęblińskiej uczelni. – Wie pani, trudno mi o niej powiedzieć coś konkretnego, ale pamiętam, że dziewczyna była bardzo zdecydowana, a nawet zdeterminowana. Zawsze dobrze się przygotowana do zadań – powiedział. Szlaki pilotkom samolotów naddźwiękowych w 2012 r. przetarła por. pil. Katarzyna Tomiak. To ona jako pierwsza Polka siadła za sterami myśliwca MiG-29. Do dziś służy w 22. Bazie Lotnictwa Taktycznego w Malborku. Kiedy zaczynała, jej trzy młodsze koleżanki – wśród nich por. Urszula Brzezińska – szlifowały jeszcze umiejętności w Dęblinie. Gen. Jan Rajchel twierdzi, że kobiety jako piloci się sprawdzają. – Dziś latają w lotnictwie transportowym, pilotują śmigłowce i samoloty naddźwiękowe – mówi. Były komendant „Szkoły Orląt” dodaje, że ta ostatnia specjalizacja jest najbardziej wymagająca. – Kobieta, która decyduje się zostać pilotem samolotów naddźwiękowych musi być odważna i silna fizycznie, by wytrzymać ogromne przeciążenie. Musi mieć zdolność do koncentracji, zamysł przestrzenny i ogromną wiedzę nie tylko z zakresu pilotażu, lecz również obsługi różnego rodzaju sprzętu. Co tu dużo gadać, musi mieć predyspozycje do wykonywania zawodu pilota. To trzeba czuć. Pamiętam, że takie niezwykłe predyspozycje miała koleżanka Uli, Kasia Tomiak, pierwsza dziewczyna, która zaczęła latać na tych samolotach. Niejednokrotnie była lepsza od wielu mężczyzn. Ula aż tak wybitnych zdolności nie miała, ale również latała bardzo dobrze. Urszula Brzezińska-Hołownia jeszcze przed rozpoczęciem szkoły w Wojskowym Instytucie Medycyny Lotniczej musiała przejść bardzo skrupulatne badania. Uzyskała najwyższą kategorię zdrowia, która uprawniała ją do rozpoczęcia szkolenia na samolotach naddźwiękowych. Potem były długie godziny zajęć teoretycznych, zajęć na symulatorach, a w końcu szkolenie selekcyjne w powietrzu. Podczas tego szkolenia instruktorzy decydowali, na jakich samolotach absolwenci dęblińskiej uczelni będą latać. W przypadku Urszuli Brzezińskiej-Hołowni zdecydowali, że będą to myśliwce MiG-29. Gen. Tomasz Drewniak, szef polskich sił powietrznych w latach 2008-2013 był dowódcą 4 Skrzydła Lotnictwa Szkolnego. Tam właśnie poznał ppor. Brzezińską-Hołownię. – Nie chcieliśmy, żeby o losach młodych pilotów decydowali kadrowcy w jednostkach. Rzeczywistość pokazywała, że tak marnowały się talenty. Dlatego, zaczęliśmy robić selekcję. Powstała komisja, spotykaliśmy się z pilotami tuż po szkole. Dawaliśmy im przydziały, dzieląc nie tylko według płci, lecz według wiedzy, umiejętności i talentu – opowiada gen. Drewniak. Dodaje, że komisja wytypowała wtedy trzy bardzo zdolne dziewczyny-pilotki i skierowała je do jednostek, w których stacjonują samoloty odrzutowe: MiG-29 i Su-22. – One były dobre, w czołówce swoich grup lotniczych. Nikt ich nie forował, nie dawał taryfy ulgowej. Dziewczyny po prostu świetnie latały. Miały fantastyczne wyniki, a sam dobrze wiem, ile to kosztuje wysiłku, jak jest ciężko fizycznie i psychicznie – mówi gen. Drewniak. Po selekcji, absolwentka akademii w Dęblinie z 2013 r. w specjalności pilot odrzutowca, na wniosek komisji trafiła do 23 Bazy Lotnictwa Taktycznego w Mińsku Mazowieckim. – Kiedy wykonałam pierwszy samodzielny lot, to wtedy poczułam, że jestem w tym miejscu, w którym powinnam być, i że nikt mnie nie przekona, że tak nie jest – mówiła, gdy kilka lat temu „Fakty” TVN zrobiły o niej reportaż. Zanim jednak ppor. Brzezińska-Hołownia odbyła swój samodzielny lot, przeszła kilkumiesięczne szkolenie praktyczne. Razem z instruktorem za sterami MiG-a spędzała kolejne godziny, ćwicząc podstawowe elementy pilotażu i manewry lotnicze. Następnie przeszła szkolenie bojowe. – Siedząc w tym samolocie muszę wiedzieć, że to jest maszyna, która wykona to, co ja chce – powiedział dziennikarzowi „Faktów. – Poznałem ją ponad 5 lat temu – mówi płk Artur Goławski, były rzecznik prasowy Dowództwa Generalnego Rodzajów Sił Zbrojnych. – Siły powietrzne organizowały wtedy w Mińsku Mazowieckim jakieś obchody. Zjawiam się, a tam na stoisku okazało się, że jest jakaś Ulka. Wtedy dowiedziałem się, że mamy w bazie dziewczynę, która lata na MiG-ach. Zresztą świetnie sobie radziła. Okazała się doskonałym pilotem. – Najtrudniejszą dla mnie sytuacją, była ta, kiedy lądowaliśmy bez silników. Na szczęście wszystko się pozytywnie skończyło – powiedziała por. Brzezińska-Hołownia dziennikarzowi „Faktów”. O tej sytuacji opowiada nam też jeden z kolegów pani porucznik. – Na podejściu do lądowania zgasły im silniki. Niebezpieczna sytuacja. Właściwie powinni byli się wtedy już katapultować. Na szczęście tego nie zrobili, bo wtedy już piloci MiG-ów latali na tych zmodyfikowanych fotelach katapultowych i mogliby zginać – mówi lotnik. Za uratowanie maszyny i świetne wykonanie zadania por. Urszula Brzezińska-Hołownia dostała wtedy nagrodę od gen. Lecha Majewskiego, ówczesnego dowódcy generalnego rodzajów sił zbrojnych. Płk Artur Goławski: – Zadzwonił do mnie producent programu „Mam talent” i powiedział, że chcieliby nagrać zajawkę programu w bazie lotniczej w Mińsku Mazowieckiem. Poprosiłem, aby wysłali prośbę mailem. Tak zrobili, a ja z tym ich pismem poszedłem do gen. Majewskiego. Musiałem go poprosić o zgodę. Wyraził ją, ale zastrzegł, że ekipa telewizyjna ma zostać dobrze i ładnie przyjęta – opowiada płk Goławski. W bazie w Mińsku Mazowieckim, kiedy zjawił się tam Szymon Hołownia i ekipa „Mam talent”, obok swojego MiG-a stała właśnie por. Urszula Brzezińska. Wszyscy w bazie uznali, że ładna blondynka, w dodatku pilot myśliwca, nawet na ludziach z telewizji zrobi wrażenie. – Musieli sobie chyba wpaść wtedy w oko. A my zostaliśmy swatami – żartuje płk Goławski.","Kim jest żona Hołowni, por. Brzezińska-Hołownia?",
Szymon Hołownia ogłosił swój start w wyborach prezydenckich,"Znany prezenter telewizyjny zapowiedział dzisiaj, że weźmie udział w przyszłorocznym wyścigu o najwyższy urząd w państwie. O tym, że Hołownia ogłosi tę decyzję na spotkaniu w Gdańsku Onet informował w środę. - Chcę państwa, gdzie człowiek jest ważniejszy, niż ideologia. Chodźcie ze mną! - powiedział Hołownia do zgromadzonej publiczności.","- System się zawiesił. Żeby się odwiesił, musimy w maju 2020 r. zamontować w nim bezpartyjny bezpiecznik - wezwał w przemówieniu Hołownia. - Będę zabiegał u was o tę pracę - dodał. - My naprawdę idziemy wygrać te wybory. Przekonać kilka milionów Polaków, że jedynym szefem prezydenta powinien być naród, my, wy - zaznaczył. Hołownia podziękował, za przesłane mu ""tysiące wyrazów wsparcia"". Hołownia podkreśla, że my ""sobie za własne pieniądze odkupimy demokrację, którą nam odebrano"". - Wierzę, że ze składek sfinansujemy moją kampanię. Etap przed kampanią finansuję natomiast ze swoich pieniędzy - wyjaśnił. Na początku spotkania zaprezentowano krótki film o eksperymencie społecznym mającym pokazać, co łączy Polaków. Przedstawiono w nim hasło ""My, bo łączy nas znacznie więcej"". Po nagraniu na scenę wyszedł Szymon Hołownia. - W Gdańsku widzieliśmy, jak Polak zabija Polaka. Pękło coś we mnie wtedy, ale zaczęło pękać wcześniej - po Smoleńsku. Ktoś wewnątrz nieustannie wyburzał konstrukcję budynku polskiego dobrobytu 30 lat - mówił do zgromadzonej publiczności. - Dlaczego nie możemy być różni, ale równi? Dlaczego w Polsce jest tak mało powietrza? Dlatego, że mimo że kalendarz pokazuje coś innego, wciąż mamy w naszym kraju lata 90. - ocenił Hołownia. - Mądra polityka nie jest o demonstrowaniu siły, ale o tym, by odkrywać ludziom moc. Chcę Polski, która będzie solidarna. Chcę walczyć o dzieci w kryzysie zdrowia psychicznego, o dziewczynę transseksualną, która skoczyła z mostu. Chcę Polski silnej samorządami - kontynuował prezenter telewizyjny. - Chcę Polski, w której wszyscy przestrzegają reguł, ale nikomu, nawet prezydentowi, nie wolno chodzić przez trawnik - dodał. - Dla dobra Polski i dobra Kościoła, trzeba przeprowadzić rozdział Kościoła od państwa - zaznaczył. - System się zawiesił. Żeby się odwiesił, musimy w maju 2020 r. zamontować w nim bezpartyjny bezpiecznik - wezwał Hołownia. Zapowiedziane kilka dni temu na Facebooku wydarzenie przyciągnęło uwagę mediów i fanów Hołowni. ""Coś się kończy, więc coś się zaczyna. Chcę z Wami o tym porozmawiać"" - enigmatycznie zapraszał na spotkanie Hołownia. Udział w nim zadeklarowało ponad 700 osób. O tym, że Hołownia może wystartować w przyszłorocznych wyborach prezydenckich, poinformowały jako pierwsze w połowie listopada Polityka Insight i ""Wprost"". Jak wynikało z ich doniesień, dziennikarz wraz z zespołem pracował nad kandydaturą od sierpnia. Do spekulacji na temat jego startu Hołownia odniósł się pod koniec listopada na Facebooku. ""Dziękuję wszystkim, którzy tak żywo interesują się tym, czy wezmę udział w nadchodzącej kampanii mającej wyłonić spośród nas następnego Prezydenta RP"" - napisał prezenter. ""Sprawa jest bardzo poważna. Odpowiedzialne podejście do niej wymaga wielu badań, rozmów, namysłu, naprawdę ciężkiej pracy. Wiem i widzę, że wielu kolegów i koleżanek z mediów nie wytrzymuje już ciśnienia, ale proszę o odrobinę cierpliwości"" - kontynuował Hołownia. ""Gdy podejmę decyzję, jakakolwiek by nie była - dowiecie się o niej najpierw Wy, moi Czytelnicy i Odbiorcy, dowiecie się jako pierwsi i ode mnie, bezpośrednio"" - zapowiedział. Wcześniej prezenter poinformował o rezygnacji z prowadzenia programu ""Mam talent"". ""Dałem temu programowi wszystko, co mogłem dać, a gdy coś się kończy, coś się zaczyna"" - napisał na Facebooku. Czytaj także: Grodzki komentuje kandydaturę Hołowni i mówi o lobby finansowym Szymon Hołownia jest prezenterem i katolickim publicystą. Ma 43 lata, urodził się w Białymstoku. Studiował psychologię w warszawskiej Szkole Wyższej Psychologii Społecznej i dwukrotnie przebywał w nowicjacie zakonu dominikanów. W latach 90. rozpoczął karierę dziennikarską. Pracował m.in. w ""Gazecie Wyborczej"", ""Rzeczpospolitej"" i ""Newsweeku"". Największą popularność przyniosło mu prowadzenie przez lata wspólnie z Marcinem Prokopem programu ""Mam Talent"" w telewizji TVN.Hołownia jest także stałym felietonistą ""Tygodnika Powszechnego"". Szymon Hołownia założył kilka fundacji charytatywnych, niosących pomoc ubogim krajom Afryki i Azji. Wydał kilkanaście książek, przede wszystkim o tematyce religijnej. Jest żonaty z Urszulą Brzezińską-Hołownią, wojskową pilotką myśliwców. Mają jedną córkę.",Szymon Hołownia,
Donald Tusk: prezydentura nigdy nie była moją obsesją,"Rozważałem kandydowanie na prezydenta w sytuacji, w której to ja dawałbym gwarancję zwycięstwa. Gdybym dawał największe szanse, to bym się nie wahał - powiedział w TVN24 szef Europejskiej Partii Ludowej (EPL), były premier i były przewodniczący Rady Europejskiej Donald Tusk.","- To nigdy nie był przedmiot mojego pożądania czy obsesji - powiedział Tusk pytany o prezydenturę. - Prawdziwy problem nie polega na tym, kto będzie prezydentem. Siła sprawcza, wpływ na wydarzenia w kraju, to jest to, co powinno być marzeniem każdego polityka - dodał Tusk w TVN24. - Pewne zmiany już zaszły. Wybory do Senatu pokazały, że jesteśmy być może w przełomowym momencie. Tak czy inaczej, przez najbliższe lata Polską będzie rządzić ekipa, która wyrządziła jej bardzo dużo szkody - komentował polityczne wydarzenia w naszym kraju szef EPL. Tusk twierdził, że od momentu, w którym po raz drugi został wybrany szefem Rady Europejskiej ""wyraźnie widać, że władza pisowska, media publiczne postanowiły zapobiec mojemu powrotowi do polityki"". - Zainwestowano bardzo dużo energii i pieniędzy, by ograniczyć moje szanse - zaznaczył. - Uważam, że prezydentura Andrzeja Dudy nie dała mu żadnych przewag. Problemem są raczej nastroje społeczne - ocenił Tusk, pytany o majowe wybory prezydenckie. - Być może Polacy muszą jeszcze napatrzeć się na to zło, żeby zmienić pogląd - skomentował tzw. aferę Banasia szef EPL. Źródło: TVN24",Donald Tusk,

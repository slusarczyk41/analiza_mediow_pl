Ukraina: Zełenski nie przyjmie dymisji premiera,"Prezydent Wołodymyr Zełenski zadeklarował, że nie przyjmie dymisji ukraińskiego premiera - informuje ""Rzeczpospolita"". Ołeksjij Honczaruk złożył ją po tym, gdy opublikowano kompromitujące go nagrania.","Premier Ukrainy powiedział, że szef państwa ma ""prymitywne pojęcie o gospodarce"", a samego siebie także nazywa ""profanem w ekonomii"". Prezydent Ukrainy spotkał się z premierem w piątek wieczorem i oznajmił, iż daje mu szansę na dalszą pracę, pod warunkiem wszakże, że jego rząd rozwiąże problemy, które nurtują społeczeństwo, w tym wysokie premie w ministerstwach czy wynagrodzenia ministrów. Prezydent Wołodymyr Zełenski zażądał, by w ciągu dwóch tygodni ustalono, kto je rozpowszechnił. Więcej w ""Rzeczpospolitej"". Źródło: ""Rzeczpospolita""",Ołeksjij Honczaruk,
"""Sztuczka"" Putina. ""Rosja nie chce maczać palców w brudnym biznesie na Donbasie""","W 2017 r. firma Wniesztorgserwis przejęła kontrolę nad zakładami przemysłowymi w Donbasie. Co jednak ciekawe FR, aby nie maczać palców w brudnym biznesie, ustaliła, że wszelkimi operacjami finansowymi zajmuje się bank z Osetii Południowej - mówi w rozmowie z Onetem Krzysztof Nieczypor, analityki ds. ukraińskich w Ośrodku Studiów Wschodnich.","Piotr Gruszka: Kto tak naprawdę teraz rządzi w Donbasie i Ługańsku? Krzysztof Nieczypor: Proste pytanie, trudna odpowiedź. Region jest całkowicie kontrolowany przez Rosję. Władze w obu republikach są wyznaczone bezpośrednio przez Kreml i co do tego nie ma żadnych wątpliwości. Wiemy, że ze strony rosyjskiej kuratelę pełnią dwie osoby: Władisław Surkow, doradca prezydenta Putina oraz – Dmitrij Kozak, wicepremier Rosji. Ten pierwszy prezentowany jest jako ""jastrząb"", osoba, która dąży do bezwzględnego podporządkowania Donbasu Federacji Rosyjskiej (FR) i stawia twarde warunki Kijowowi. Kozak jest przedstawiany jako polityk bardziej koncyliacyjny, który dąży do porozumienia. Czyli klasyczna gra w dobrego i złego policjanta... Tak. Ta strategia przedstawiana jest Ukrainie oraz Zachodowi. Kreml chce przekonać, że Rosja jest w stanie prezentować różne strategie co do konfliktu, w zależności od tego, jak toczą się wydarzenia. Obie republiki bez strumienia pieniędzy z Moskwy nie dałyby sobie rady. Jak duży jest to strumień? Rosja finansuje obie republiki na różne sposoby. Szacuje się nieoficjalnie, że ta pomoc wynosi od 1,5 do 2 mld dol. rocznie. Nie można mieć wątpliwości, że gdyby nie wsparcie Rosji, oba parapaństwa byłyby w głębokiej zapaści ekonomicznej. Jedną ze ścieżek wsparcia są ""białe konwoje"", czyli ciężarówki jadące z Moskwy na Donbas. Oprócz pomocy humanitarnej prawdopodobnie transportują one także broń i gotówkę przeznaczoną dla lokalnych watażków. W obu republikach funkcjonuje też tzw. zewnętrzna administracja dotycząca produkcji przemysłowej na tych terenach. Na Donbasie zostało dużo zakładów przemysłowych, które do 2014 r. należały albo do państwa, albo do oligarchów. One formalnie w 2017 r. zostały przejęte, gdy obie strony wprowadziły blokadę ekonomiczną. W konsekwencji prywatna firma pełni funkcję „zewnętrznej administracji”, sprawującej kontrolę nad produkcją w wielkich zakładach przemysłowych (metalurgicznych, węglowych). Kto to jest fizycznie? Wniesztorgserwis. To spółka kierowana przez Serhija Kurczenkę, zbiegłego do Rosji ukraińskiego oligarchę związanego z rodziną Wiktora Janukowycza. To bliski kolega syna byłego prezydenta Ukrainy. Przez te koligacje trafił na solony ukraińskiej elity. W 2017 r. Wniesztorgserwis przejął kontrolę nad zakładami przemysłowymi. Co jednak ciekawe FR, aby nie maczać palców w brudnym biznesie, ustaliła, że wszelkimi operacjami finansowymi zajmuje się bank z Osetii Południowej. Jak to? Osetia Południowa jest parapaństwem, choć nieuznawanym na arenie międzynarodowej, to uznawanym przez Kreml. Osetia ponadto uznaje Doniecką Republikę Ludową jako państwo. Stworzył się swoisty Trójkąt Bermudzki: Osetia – Rosja – Donieck. Osetyński bank oczywiście ma swoją filię w Moskwie, gdzie tak naprawdę realizowane są przepływy finansowe. Ten schemat pozwala Rosji oficjalnie odpierać zarzuty finansowego wspierania samozwańczych republik. Jak wygląda życie przeciętnego mieszkańca w pogrążonych w kryzysie republikach? Jak szacuje ONZ, na skutek konfliktu z obu republik, wyemigrowało ponad dwa mln mieszkańców. Wyjechały osoby najbardziej aktywne i przedsiębiorcze. Zostali przede wszystkim renciści i emeryci. ONZ określa ten konflikt jako „najstarszy na świecie”. Dlaczego? 1/3 osób, które zamieszkują teren obu republik, to są osoby w wieku emerytalnym. Emerytury i świadczenia są niezwykle niskie – oficjalna emerytura wynosi ok. 400 zł. Powszechnym zjawiskiem jest więc turystyka emerytalna. Na czym ona polega? Emeryci mieszkający w Donbasie są uprawnieni do otrzymywania świadczeń z obu stron. Wielu z nich regularnie przekracza „granicę”. Na Ukrainie jest obecnie duża dyskusja, czy państwo powinno płacić te świadczenia osobom, które z własnej woli zostały na terenach okupowanych. A co robią osoby czynne zawodowo? Budżetówka (nauczyciele, służby mundurowe) dostają stałe świadczenia, ale na niskim poziomie. A cała reszta próbuje jakoś wyżyć, prowadząc różnego rodzaju własną działalność gospodarczą. Niemniej, bardzo trudno oszacować, ile osób działa w prywatnym sektorze. Putin próbował rozładowywać trudną sytuację ludzi młodych przez dekret, zgodnie z którym wprowadzono uproszczony tryb uzyskiwania obywatelstwa rosyjskiego dla Ukraińców, którzy znajdują się obecnie na terytorium Rosji, a wcześniej mieszkali w Donbasie. Głównymi beneficjentami tego dekretu są młodzi przedstawiciele struktur państwowych. To był wybieg ze strony Rosji, który miał na celu skanalizowanie niezadowolenia społecznego ze względu na pogarszającą się sytuację gospodarczą w republikach. Ci młodzi ludzie, którzy walczą na froncie po stronie separatystów też mają swoje oczekiwania i mogą poczuć się zdradzeni przez Moskwę, która przecież obiecała im wsparcie. Jak wygląda porównanie przeciętnych zarobków w Donbasie i na Ukrainie? W ukraińskich regionach sąsiadujących z parapaństwami zarobki wynoszą w przeliczeniu ok. 1300 zł, a w republikach ok. 500 zł. Ale przynajmniej te osoby mają pracę. Szacuje się bowiem, że bezrobocie w Donbasie wynosi ok. 40 proc. Co gorsza, według badań ONZ aż 25 proc. mieszkańców ma problem z dostępem do żywności. Sytuacja jest dramatyczna. Obie republiki są odcięte od świata. Jedynym oknem, przez które mieszkańcy widzą co się dzieje, jest propaganda, którą serwuje Rosja. Jaki przedstawia się im obraz? Mieszkańcy porównują życie sprzed i po wybuchu wojny i widzą, że teraz jest znacznie gorzej. Dotyczy to przede wszystkim jakości produktów żywnościowych i AGD. To wszystko kładzione jest jednak na karb toczącego się konfliktu i działań władz w Kijowie, które celowo, w przekazie mediów rosyjskich, wykańczają Donbas. Ten przekaz powtarzany jest jak zdarta płyta zarówno przez media rosyjskie, jak i donbaskie. Wydawało się, że wybór na nowego prezydenta Wołodymyra Zełenskiego może coś zmienić w tej propagandzie. Do tej pory „bogiem wojny”, który doprowadził do konfliktu był Petro Poroszenko. Na początku prezydentury Zełenskiego ta propaganda nieco przycichła. Dano mu szansę na zmianę sposobu uprawiania polityki. To się już jednak zmienia. W zeszłym tygodniu w Ługańskiej Republice Ludowej dołączono prezydenta, jako głównodowodzącego siłami ukraińskimi, do śledztwa, które tam się toczy w sprawie przestępstw wojennych na Donbasie popełnionych przez siły zbrojne Ukrainy. Miesiąc miodowy się już skończył i Zełenski przedstawiany jest jako „wróg numer jeden”. Jakimi metodami kreowany jest światopogląd na Donbasie? Wszystkie ukraińskie programy są zagłuszane przez rosyjskie urządzenia. W jednej z dzielnic Doniecka stoi specjalny wóz wojskowy, który zagłusza radiowy i telewizyjny sygnał z ukraińskich stacji. Dostęp do mediów ukraińskich jest więc bardzo ograniczony. Podobnie jest z dostępem do internetu. W Donbasie funkcjonuje sieć Feniks, która jednak korzysta z serwerów rosyjskich, czyli podlega całkowitej cenzurze. Finalnie mieszkańcy otrzymują sformatowany, propagandowy przekaz zgodny z linią polityczną Moskwy. Czego głównie dotyczy ten przekaz? Oskarżania władz w Kijowie o sprowokowanie konfliktu, doprowadzenia do zapaści gospodarczej regionu i krytyki poczynań Zachodu: Europy i USA. Czy Kijów ma jakikolwiek wpływ na to co dzieje się w obu republikach? Wśród pierwszych pomysłów nowego prezydenta była chęć walki o umysły. 15 lutego ma zostać stworzony pierwszy rosyjskojęzyczny kanał przeznaczony dla mieszkańców Donbasu. To ma być stacja telewizyjna nadająca programy o charakterze politycznym i rozrywkowym. Ma przedstawiać ukraiński punkt widzenia. Wcześniej wspominał pan o zagłuszaniu stacji ukraińskich. Jest pomysł jak to obejść? Na razie nie znamy szczegółów. Natomiast wiemy, że Kijów chce się zwrócić do mieszkańców republik z przekazem, że Ukraina to ich państwo, że Ukraina nie zapomina o swoich mieszkańcach. Pana zdaniem przyniesie to skutek?",Władimir Putin,
Najemnik. W drodze do Walhalli,"Kultura popularna przedstawia najemników jako twardych wojowników świetnie zarabiających na swoim fachu. Prawda jest inna. Zwykle są to zagubione jednostki ryzykujące życie bez gwarancji zarobku. W tej robocie nawet bogate wojenne CV nie gwarantuje sukcesu. Oto historia mojego znajomego, który stał się jednym z najsłynniejszych najemników rosyjsko-ukraińskiej wojny w Donbasie.","Najemnicy na donbaskim froncie dzielą się na dwie grupy. Pierwsza jest wyposażona w kamizelki kuloodporne, kevlarowe hełmy, ochraniacze na łokcie i kolana, słowem wszystko, co może dać ochronę przed kulami przeciwnika. W drugiej, mniej licznej, znajdują się ci, którzy świadomie rezygnują z ciężkich kamizelek kuloodpornych, zostawiając sobie jedynie hełmy i ochraniacze. Nie jest to całkowicie pozbawione sensu. Ci bojownicy mają znacznie większą swobodę ruchu na polu walki, co także może decydować o życiu lub śmierci. – Ja należę do trzeciej grupy i może jestem w niej sam – powiedział mi Rafael Lusvarghi w donieckim szpitalu, gdzie leczył przestrzeloną klatkę piersiową. – Walczę bez żadnych zabezpieczeń. Tak jak Wikingowie. Bo jestem Wikingiem, gotowym na Walhallę, krainę poległych w walce wojowników. Latem 2019 roku ukraiński sąd skazał go na 13 lat więzienia za działalność terrorystyczną po stronie prorosyjskich separatystów. Jednak pod koniec grudnia został wydany Rosjanom w ramach wymiany jeńców. Rafael oddał prorosyjskim separatystom spore przysługi podczas wojny z Ukrainą, w ciągu zaledwie kilku miesięcy awansując na stopień oficerski. Ale wcale nie jest jasne, czy dawni przyjaciele nie zgotują mu rosyjskiej odmiany Walhalli. Albo przynajmniej jej przedsionka. 12 czerwca 2014, São Paulo, Brazylia Rafaela Lusvarghi poznaję w 12 czerwcu 2014 roku. Fani futbolu z całego świata emocjonują się właśnie inauguracyjnym meczem między Brazylią i Chorwacją na nowiutkim stadionie Itaquerão w São Paulo. Niewielu z nich wie, że stadion powstał na miejscu faweli, którą zrównano z ziemią, wyganiając tysiące jej mieszkańców na bruk. Kilka kilometrów dalej tłum demonstruje przeciwko organizowaniu futbolowej zabawy kosztem najbiedniejszych. Na miejsce przyjeżdżają znane z brutalności siły uderzeniowe brazylijskiej policji. W ruch idą puszki z gazem, armatki wodne, pałki i shotguny na gumowe pociski. Ludzie rozbiegają się w chaosie, a ja z moim operatorem kulimy się na chodniku, zakleszczeni między dwiema grupami policjantów. Kiedy opada dym, widzimy obrazek jak z filmu. Naprzeciwko szpaleru uzbrojonych po zęby policjantów stoi samotny mężczyzna w samych dżinsach. Popija prowokacyjnie napój z puszki. Kolejna salwa z shotgunów i gumowe pociski dosłownie rozrywają skórę na jego klatce piersiowej i brzuchu. Ale mężczyzna teatralnie strzepuje niewidoczny pył z klatki piersiowej. Rusza na niego kilkunastu policjantów. Jeden przydusza go od tyłu, drugi wpryskuje gaz łzawiący prosto w oczy. Po chwili mężczyzna zostaje wepchnięty do policyjnego auta. Słyszę krzyk demonstranta: ""bandyci, zamknęli naszego nauczyciela”. To od niego dowiaduję się potem, że Rafael Lusvarghi jest lewicowym aktywistą i nauczycielem angielskiego. Od samego początku nie wygląda mi jednak ani na aktywistę, ani na nauczyciela. 23 czerwca 2014, São Paulo, Brazylia 11 dni później spotykam go ponownie na głównej arterii São Paulo, Avenida Paulista, gdzie zbierają się dziesiątki tysięcy ludzi przed kolejną manifestacją. Właśnie wyszedł z aresztu. Jego twarz i szyję pokrywają siniaki. Zagaduję go po portugalsku, ale kiedy mówię mu, że jestem z Polski, pyta: ty gawarisz po ruski? Cztery lata wcześniej Rafael Lusvarghi studiował medycynę w Kursku w zachodniej Rosji. Studiów nie skończył, bo jego głównym celem było zaciągnięcie się do rosyjskiej armii. Przeszedł wszystkie testy, ale nie przyjęto go, bo nie miał rosyjskiego obywatelstwa. Rosyjska armia niechętnie też patrzy na ludzi z doświadczeniem w zagranicznych formacjach wojskowych, a to Rafael ma bogate. W wieku 18 lat zaciągnął się do francuskiej Legii Cudzoziemskiej – do 2005 roku głównie na misjach w Afryce. Potem przez krótki czas był w partyzantce Rewolucyjnych Sił Zbrojnych Kolumbii (FARC). Po powrocie do Brazylii przez dwa lata służył w siłach uderzeniowych brazylijskiej policji, tych samych, które poturbowały go kilka dni wcześniej i które, jak się wkrótce okaże, jeszcze z nim nie skończyły. Najbardziej zaskakują mnie jednak jego najbliższe plany: – Kupiłem już bilet, za tydzień lecę do Moskwy, a stamtąd do Donbasu, żeby bronić słowiańskich braci przed ukraińskim faszyzmem – mówi. Ledwie kilka tygodni wcześniej wróciłem z Doniecka, gdzie na własne oczy widziałem jak ""słowiańscy bracia” wydzierają Ukraińcom kawał Donbasu, a jeszcze wcześniej oglądałem ""zielone ludziki”, które w imieniu tych samych ""słowiańskich braci” zajmowały ukraiński Krym. Rafael jest jednak przekonany, że angażuje się po właściwej stronie. Mentalne zagubienie południowoamerykańskiej lewicy, która walkę o prawa pracownicze i zabezpieczenia socjalne utożsamia z ideałami Lenina i Stalina, a obecnie także Putina, nie są dla mnie nowością. Jeszcze wtedy łudzę się, że zapowiedź wyjazdu do Donbasu to tylko przechwałki ulicznego zadymiarza. Zaczyna się demonstracja. I znowu wszystko dzieje się błyskawicznie. Trzech mężczyzn po cywilnemu rzuca się od tyłu na Rafaela i powala go na asfalt, czwarty celuje z pistoletu do mnie i mojego operatora kamery, krzycząc: ""Wyp....ać!!!” Nie wiadomo skąd pojawiają się oddziały szturmowe policji. Mężczyzna, który przed chwilą celował do nas z pistoletu, teraz strzela w powietrze na głównej ulicy największej brazylijskiej metropolii, odpędzając narastający tłum. Policja znowu pakuje Rafaela do auta. Brazylijczyk znika z mojego radaru. Nie na długo. Maj 2015, Donieck, Ukraina (pod kontrolą separatystów) Od roku trwa wojna między Ukrainą i Rosją w Donbasie. Relacjonuję ją po obu stronach konfliktu – raz oglądam stanowiące linię frontu lotnisko w Doniecku od strony zajmowanej przez ukraińskie wojsko wsi Pisky, a raz od strony przejętego przez prorosyjskich separatystów Doniecka. Ta druga perspektywa jest znacznie ciekawsza. O ile po ukraińskiej stronie frontu pojawiają się od czasu do czasu dziennikarze z Zachodu, o tyle mało kto wie, co dzieje się w samozwańczych republikach – Donieckiej i Ługańskiej. A dzieją się rzeczy ciekawe, szczególnie w największym w regionie Doniecku. W tym niegdyś milionowym mieście pozostało może 30, może 40 proc. populacji. W godzinach szczytu z centralnego Placu Lenina widać trzy przejeżdżające auta i jeden rower. Znacznie łatwiej spotkać tu uzbrojonych w rosyjskie karabinki AK-47 mężczyzn o kaukaskich rysach. Chociaż nie tylko kaukaskich. Około południa dostaję od Rafaela SMS-a, żebym przyszedł do Donieckiej Kliniki Terytorialnej. Czeka na mnie w bramie. Wygląda jak połowa człowieka, którego poznałem w São Paulo. Wychudzony, zapadnięte policzki pod rosnącą bez kontroli brodą, porusza się o kulach. Prowadzi mnie na taras za szpitalem. Tam po raz pierwszy poznaję najemną międzynarodówkę w Donbasie. Jest Guillaume, francuski poszukiwacz mocnych wrażeń, który postanowił zrealizować je w Donbasie (później zerwie z wszystkimi kontakt i ucieknie z Francji w obawie przed retorsjami własnego rządu). Jest Cat, samozwańcza amerykańska dziennikarka, która postanowiła napisać reportaż z Donbasu, ale zakochała się w Guillaume i włóczy się za Międzynarodowym Batalionem Słowiańskim (po powrocie do USA zmieni wszystkie dane i będzie unikać skojarzeń z Donbasem, ""bo teraz pracuję w państwowej agencji”). Jest Caique, Indianin z brazylijskiej Amazonii świeżo po Wojskowym Kolegium, który przyjechał do Doniecka, żeby poszerzyć sobie wojskowe CV (po powrocie z Donbasu zaszyje się w rodzinnych stronach, obawiając się zemsty ukraińskich służb). Jest Zak Novak, amerykański najemny obieżyświat, który w latach 90. walczył po stronie Serbów w konflikcie bałkańskim (do dziś przebywa w Doniecku, traktowany przez miejscowych jak bohater wojenny). Jest wielu innych. Wokół słyszę języki bałkańskie, portugalski, dużo rosyjskiego. Rafael w szpitalnym pokoju pokazuje mi dziury w żebrach po pociskach z AK-47, tak zwanego Kałasznikowa. – Zaatakowali nas na lotnisku. Dostałem trzy kule 7,62 mm w klatkę piersiową. Wszystkie przeszły na wylot. Potem przeszli na granatnik automatyczny. Granaty rozrywały się tuż obok nas. Odłamki utkwiły mi w nodze i ramieniu. Za tydzień będę z powrotem gotowy do walki – opowiada. Lotnisko w Doniecku to miejsce najcięższych walk w mieście, które do tej pory pochłonęły ponad tysiąc śmiertelnych ofiar. Kiedy rozmawiamy, Rafael jest w Donbasie od blisko roku i zdążył zaliczyć większość największych bitew rosyjsko-ukraińskiej wojny. Dla niedouczonej zbieraniny bojowników z samozwańczych Ługańskiej Republiki Ludowej i Donieckiej Republiki Ludowej, którzy utrzymują oderwane od Ukrainy tereny wyłącznie dzięki wsparciu profesjonalnej armii rosyjskiej, Rafael to bezcenny nabytek. Według ukraińskiej służby bezpieczeństwa (SBU), jest wszechstronnie wyszkolony w zakresie wspinaczki wysokogórskiej, narciarstwa bojowego, łączności radiowej, ujmowania i przetrzymywania jeńców, a także w obsłudze materiałów wybuchowych. Niemal natychmiast po przybyciu do Donbasu zostaje instruktorem Zmechanizowanej Brygady ""Prizrak” (z ros. Duch – red.). Szybko zostaje przeniesiony do kozackiej jednostki artyleryjskiej. Działa w dywersyjnej grupie okrytego czarną sławą rosyjskiego najemnika Aleksandra ""Babaja” Możajewa. Kiedy do separatystycznych republik napływają kolejni najemnicy, ochotnicy i poszukiwacze ekstremalnych przygód z całego świata, zostaje dowódcą międzynarodowego plutonu ""Vikernes”. Walczy w najważniejszych bitwach: o Debalcewo, Horliwkę, Pierwomajskie, Starobeszewo. W ciągu zaledwie ośmiu miesięcy awansuje z szeregowego żołnierza na porucznika. Zobacz także: Ukraińska rewolucja w obiektywie Onetu Maj 2015, Donieck, Ukraina – Wrzesień 2016, São Paulo, Brazylia Przed moją kamerą Rafael robi z siebie wojownika. Ale wieczorem, w knajpie przy piwie narzeka na korupcję, amatorszczyznę i rasizm miejscowych. Powie, że czterech brazylijskich bojowników w batalionie miejscowi bojownicy nazywają małpami. Caique, jedyny obok Rafaela, z profesjonalnym przeszkoleniem bojowym, wścieka się, że miejscowi przeczą wszystkiemu, czego nauczył się w szkole wojskowej. – Znajdujemy się 800 metrów od ukraińskich pozycji, to jest strefa całkowitego milczenia, a ci zachowują się jak na dyskotece, stąd duże straty – mówi. Jednak na odejście nie łatwo się zdecydować. Najemnicza międzynarodówka jest traktowana w Doniecku z uwielbieniem i szacunkiem, jakiego nigdy nie doznali we własnych krajach. Większość z nich to społeczni outsiderzy, na których zyskane w Doniecku uznanie działa jak narkotyk. – W Brazylii Rafael czuł się całkowicie wyobcowany – opowiada mi jego przyjaciółka Aglays Rodarte dos Reis, w której domu spędzał ostatnie dni w oczekiwaniu na wyjazd do Donbasu. – Nienawidził ludzi w kraju, w którym się urodził. Myślę, że wróci do Brazylii tylko wtedy, kiedy nie będzie miał innego wyjścia. W Doniecku Rafael i inni przyjezdni najemnicy czują się kochani i doceniani. Spotykam ich na próbie generalnej do opartej na rosyjskim sprzęcie i żołnierzach wojskowej parady z Dnia Zwycięstwa. Ludzie podchodzą do nich, poklepują po plecach, robią sobie z nimi selfie, niczym z gwiazdami filmowymi. Jednak zbliża się moment, kiedy frustracji wynikającej z amatorszczyzny towarzyszy broni, ciągłego poniżania, a w końcu i braku środków do życia, bo separatyści przestają płacić, nie da się już przykryć uwielbieniem ludu. Latem 2016 roku Rafael wyjeżdża z Doniecka. W gorzkim mailu do mnie pisze: ""Wojna się skończyła. Nie ma już co robić. Rozkazują: stać w miejscu. (…) Do armii przychodzą ludzie bez przyszłości, bez dyscypliny, bez wyszkolenia, bez zrozumienia, o co chodzi w walce. (…) Mówisz, że ludzie wciąż giną. A czego się spodziewasz, jeśli daje się granaty, karabiny, czołgi, artylerię pijakom, którzy nie mają nic do stracenia?”. W kolejnych mailach z Brazylii przysyła mi zdjęcia pięknej żony oraz skan USG dziecka, które ma wkrótce przyjść na świat. Pisze, że skończył z wódką, której nauczył się pić i nadużywać w Rosji. Deklaruje chęć spokojnego życia. Wydaje się, że wojenna historia Rafaela się skończyła. Nic bardziej błędnego. Październik 2016, Kijów, Ukraina Od znajomego fotografa wojennego z Ukrainy dostanę na komunikatorze internetowym informację, że na lotnisku w Kijowie ukraińskie służby bezpieczeństwa aresztowały Brazylijczyka, który walczył po stronie separatystów. Jeszcze tego samego dnia inny znajomy z kręgu ukraińskich służb przesyła mi film z aresztowania. Długie włosy i broda, ta sama sylwetka, książeczka wojskowa donieckich separatystów. To on! Ale po co przyjechał do Kijowa?! Z relacji znajomych Rafaela z Brazylii oraz kolegów-bojowników, składam całą historię: – Nie mógł się odnaleźć w Brazylii w roli przykładnego męża. – Brakowało mu adrenaliny. – Dostał ofertę pracy przy zabezpieczaniu ukraińskich statków, zapewniono go, że ona nie ma nic wspólnego z wojną. – Sprawdzał w ambasadzie Ukrainy, czy ten kraj poszukuje Brazylijczyków, którzy walczyli po stronie separatystów w Donbasie. Zapewniali go, że nie. – Wiedział, że podejmuje ryzyko. – Zachował się jak ostatni idiota. W styczniu 2017 roku sąd w Kijowie ogłasza wyrok: 13 lat więzienia za działalność terrorystyczną. Szybko pojawiają się wątpliwości. Okazuje się, że sąd oparł wyrok tylko na przyznaniu się do winy, a nie na materiale dowodowym. Rafael regularnie narzekał na pobicia w czasie przesłuchań, co sędziowie regularnie ignorowali. W końcu wychodzi na jaw, że oskarżony nie rozumiał, jakie prawa przysługują mu przed ukraińskim sądem. Siedem miesięcy później Sąd Apelacyjny obala wyrok Sądu Rejonowego. Ukraińskie organy ścigania informują, że Brazylijczyk pozostaje w areszcie, podczas gdy jego sprawa zostaje skierowana do dalszego śledztwa przed kolejnym procesem. Maj 2018, Kijów, Ukraina Jednak w maju 2018 roku pracujący w Kijowie amerykański dziennikarz Christopher Miller publikuje w portalu RFE/RL relację ze swojego spotkania z Rafaelem. Odnalazł go w Monasterze Opieki Matki Bożej, prawosławnym męskim klasztorze obrządku moskiewskiego pod Kijowem. Rafael opowiada dziennikarzowi, że w ukraińskim areszcie zaczął czytać o prawosławiu i stał się ""człowiekiem Boga”. Ale dziennikarza bardziej interesuje, dlaczego znajduje się na wolności. - Nie wiem. Nie potrafię tego wyjaśnić, ani tego nie rozumiem – odpowiada Rafael, dodając, że ukraińskie władze nie wyjaśniły przyczyn zwolnienia ani jemu, ani jego prawnikowi. 3 maja artykuł ukazuje się w internecie – wraz z dokładną lokalizacją Rafaela. Nacjonalistyczne ugrupowania ukraińskie traktują go jak instrukcję działania. Następnego dnia bojówkarze ze skrajnie nacjonalistycznej organizacji C14 wpadają do podkijowskiego monasteru i głusi na protesty mnichów przetrząsają pomieszczenia w poszukiwaniu Brazylijczyka. Tym razem Rafaelowi udaje się jeszcze uprzedzić pogoń. Jedzie do Ambasady Brazylii. Dyplomaci odmawiają mu jednak pomocy. Wypychają go tylnym wyjściem na ulicę. Rafael chowa się w budynku obok, jednak jest już za późno. Nacjonaliści wloką go ulicą do siedziby służby bezpieczeństwa SBU. Kiedy przybywają na miejsce, jest mocno poobijany. Funkcjonariusze nie bardzo wiedzą, co z nim zrobić. Przecież formalnie jest wolny – co najmniej do następnej decyzji sądu. W obliczu szykującego się linczu biorą go jednak pod swoje skrzydła. Wkrótce sąd decyduje o 60 dniach aresztu dla Rafaela. Nie wyjdzie już z niego. Później Rafael niespodziewanie i bez podania przyczyny wycofuje apelację. Tym samym sąd utrzymuje pierwotny wyrok 13 lat więzienia. Styczeń 2020, Warszawa, Polska – Politycznie był pogubiony – opowiada mi przez komunikator internetowy przyjaciółka Rafaela, Aglays Rodarde dos Reis. – Jako dziecko był pod opieką psychologów i pedagogów. Zdiagnozowali u niego problemy kognitywne. Był bardzo inteligentny i lubił przyswajać wiedzę, ale miał problemy ze zrozumieniem koncepcji. Był więc stalinistą, ale jednocześnie zwracał się ku faszyzmowi. Był przekonany, że w imię ochrony interesów robotników państwo ma prawo stosować metody autorytarne, inwigilację, a nawet przemoc. – Od dziecka był zainteresowany bronią i wojną. Dla tych pasji był w stanie rzucić wszystko. Łącznie z najbliższymi. Z dziewięcioletnim synem i jego matką nie utrzymuje kontaktu. Wspiera ich ojciec Rafaela. Kiedy Rafael wyjeżdżał na Ukrainę do pracy, jego nowa partnerka była w ciąży z drugim dzieckiem. Dziś chłopiec ma trzy lata i nigdy nie widział ojca – dodaje Aglays. Od momentu ogłoszenia ostatecznego wyroku Rafael spędził w więzieniu tylko kilka miesięcy. 29 grudnia 2019 roku Ukraina oddała separatystom 124 więźniów, otrzymując w zamian 76 swoich. Wśród tych, którzy pojechali w kierunku Rosji, znajdował się Rafael Lusvarghi. Jedna z popularnych na Ukrainie teorii spiskowych mówi, że Rafael dogadał się z ukraińskimi władzami, rezygnując z apelacji i przyjmując wyrok w zamian za udział w rychłej wymianie więźniów. Jest też inna możliwość, którą oparłem na bliskim ukraińskim służbom źródle. Według tego człowieka, Rafael wcale nie chciał uczestniczyć w wymianie. Dlaczego? Wyjeżdżał z Doniecka rozczarowany. Później przyjechał na Ukrainę, gotowy przyjąć pracę w tym kraju, odwracając się tym samym od dawnych przyjaciół z separatystycznych republik. To wszystko nie mogło ujść uwadze rosyjskich służb. Od wymiany jeńców minęły już dwa tygodnie. Rodzina w Brazylii czeka na jakikolwiek kontakt z Rafaelem.",Rafael Lusvarghi,
Szef MSZ Ukrainy przeprasza za oświadczenie ws. zestrzelonego samolotu,"Teheran gotowy jest do przekazania władzom w Kijowie czarnych skrzynek zestrzelonego w ubiegłym tygodniu samolotu ukraińskich linii UIA po ekspertyzie, która zostanie sporządzona w Iranie - poinformował szef ukraińskiej dyplomacji Wadym Prystajko. Minister, który odpowiadał tego dnia w parlamencie na pytania posłów, przeprosił też za oświadczenie ukraińskiej ambasady w Iranie, która tuż po katastrofie wykluczyła wersję ataku terrorystycznego.","- Wczoraj wieczorem rozmawiałem z ministrem spraw zagranicznych Iranu (Mohammadem Dżawad Zarifem), który zapewnił, że na razie, ponieważ odpowiedzialność za śledztwo spoczywa na władzach Iranu, proponowany jest następujący mechanizm działania: wspólna ekipa do spraw śledztwa - irańska, kanadyjska i my również się do niej przyłączamy - otrzymuje dostęp do czarnych skrzynek na miejscu. Potem czarne skrzynki strona irańska gotowa jest przekazać Ukrainie - powiedział Prystajko. Szef dyplomacji Ukrainy zapowiedział, że w przyszłym tygodniu do Kijowa przybędzie specjalny wysłannik władz Iranu. - W najbliższym czasie, sądzę, że na początku przyszłego tygodnia, przyjedzie specjalny przedstawiciel rządu Iranu z oficjalnymi przeprosinami i wyjaśnieniami - poinformował. Prystajko powtórzył, że ukraińscy specjaliści, którzy znajdują się w Iranie, zakończyli identyfikację szczątków obywateli Ukrainy, którzy zginęli w katastrofie. Było to dwóch pasażerów samolotu oraz jego dziewięcioosobowa załoga. - Dziś będzie wiadomo, kiedy ciała ukraińskich obywateli zostaną przetransportowane do kraju - powiedział. Występując w Radzie Najwyższej, minister złożył przeprosiny za komunikat ukraińskiej ambasady w Iranie, która tuż po katastrofie ogłosiła, że nie była ona następstwem aktu terroru. - Jako minister spraw zagranicznych pragnę przeprosić za działania ambasady. Była to pierwsza reakcja w stanie szoku, którego nasza ambasada doznała po przybyciu na miejsce, gdzie zginęli nasi ludzie - oświadczył. - Ambasada popełniła błąd, przekazując informacje uzyskane oficjalnie od strony irańskiej bez wskazania, że są to informacje strony irańskiej - podkreślił Prystajko.",Szczątki ukraińskiego samolotu zestrzelonego nad Teheranem,
Premier Ukrainy podał się do dymisji,Premier Ukrainy Ołeksij Honczaruk złożył na ręce prezydenta Wołodymyra Zełenskiego podanie o dymisję. Szef rządu poinformował o tym na Facebooku. Dokument dotarł już do biura prezydenckiego - podały służby Zełenskiego.,"""Przyszedłem na stanowisko (premiera), by realizować program prezydenta. Jest on dla mnie wzorcem otwartości i przejrzystości. Jednak by usunąć wszelkie wątpliwości na temat naszego szacunku i zaufania wobec prezydenta, napisałem podanie o dymisję i przekazałem je prezydentowi z prawem wniesienia do parlamentu” - ogłosił Honczaruk. Premier przypomniał osiągnięcia ponad czteromiesięcznej działalności swego rządu. Wskazał m.in. podpisanie kontraktów na tranzyt gazu z Rosją, zawarcie porozumienia o nowym programie pomocowym Międzynarodowego Funduszu Walutowego oraz wzrost notowań Ukrainy w międzynarodowych rankingach finansowych. Za główne wyzwanie dla swego rządu uznał walkę z korupcją. ""Na temat naszej ekipy powiem otwarcie: jest to zespół porządnych ludzi. Dlatego nie przestanę powtarzać, że na najwyższym szczeblu rządowym korupcji nie ma"" - zapewnił. ""Niestety, w ciągu kilku miesięcy trudno jest zniszczyć mechanizmy kryminalne, które budowane były latami. Nie mamy prawa zatrzymywać się i nie zatrzymamy się! Niezależnie od tego, jak by chcieli tego nasi oponenci. Dlatego będą oni wykorzystywać każdą możliwość, by zniszczyć zaufanie ludzi do władz"" - oświadczył Honczaruk. Premier skomentował jednocześnie sprawę opublikowanych nagrań z jego głosem. ""W ostatnich dniach staliśmy się świadkami wydarzeń, które rozwijają się wokół rozpowszechnianych w sieci plików, zmontowanych z nagrań narad rządu. Ich treść sztucznie stwarza wrażenie, że ja i moja ekipa nie szanujemy prezydenta, który jest naszym przywódcą politycznym” - zaznaczył. ""Wielu grupom wpływów, którzy chcą uzyskać dostęp do źródeł finansowych zależy, by tak to wyglądało. Jest to jednak nieprawda” - podkreślił Honczaruk. Na nagraniach, opublikowanych w środę w serwisie Telegram słychać, jak człowiek o głosie podobnym do głosu premiera mówi o „prymitywnym” wyobrażeniu prezydenta o gospodarce; Honczaruk sam siebie nazywa też ""profanem"" w ekonomii. Nagrań miano dokonać 16 grudnia, podczas narady szefa rządu m.in. z minister finansów Oksaną Markarową, wiceprezesem Narodowego Banku Ukrainy Kateryną Rożkową oraz zastępczynią szefa biura prezydenta Julią Kowaliw. Ta ostatnia oświadczyła, że to nie jej głos został utrwalony. Według źródeł agencji Interfax-Ukraina nagrania są kompilacją zapisów dwóch spotkań, które odbyły się w siedzibie rady ministrów w Kijowie w grudniu. Wczoraj temat nagrań omawiany był na posiedzeniu frakcji parlamentarnej partii prezydenckiej Sługa Narodu. Zastępca szefa frakcji Ołeksandr Kornijenko poinformował po nim, że nie ma podstaw do usunięcia premiera Honczaruka ze stanowiska. 35-letni Honczaruk został zatwierdzony na premiera 29 sierpnia 2019 roku. To najmłodszy szef rządu w niepodległej Ukrainie. Jest doktorem filozofii prawa, absolwentem Narodowej Akademii Zarządzania Państwem przy prezydencie Ukrainy. Po studiach pracował w firmach prawniczych oraz doradzał m.in. wicepremierowi ds. rozwoju gospodarczego i handlu. W maju 2019 roku Honczaruk został mianowany na stanowisko wiceszefa administracji prezydenckiej, która następnie zmieniła nazwę na biuro prezydenta. Odpowiadał w nim za rozwój gospodarczy i reformy.",Ołeksij Honczaruk,
Jest drugie nagranie katastrofy samolotu ukraińskich linii UIA,"Nagranie z monitoringu, którego autentyczność potwierdził ""The New York Times"", pokazuje wystrzelone dwa pociski w stronę pasażerskiego boeinga 737-800 ukraińskich linii UIA. W wyniku katastrofy zginęło 176 osób.","Nagranie pokazuje, pierwszy raz, dwa pociski uderzające w samolot 8 stycznia. Boeing ukraińskich linii lotniczych leciał po trafieniu go rakietami, zawracając w kierunku lotniska. Samolot zaczął płonąć dopiero kilkadziesiąt sekund później. Na początku filmu widać jak pierwszy pocisk zostaje wystrzelony, a następnie ok. 18 sekundy uderza w lecący samolot pasażerski. Kolejną rakietę widać od ok. 32 sekundy. Dziesięć sekund później dociera do celu. Maszyna kontynuuje lot przez ok. minutę, po czym następuje wybuch. Dobrze widoczny, płonący boeing traci wysokość i znika spoza zasięgu kamery monitoringu. Redakcja ""NYT"" potwierdziła, że nowe nagranie, udostępnione w internecie, zarejestrowała kamera umieszczona na dachu budynku w pobliżu miejscowości Bidkaneh. Nieopodal znajduje się baza wojskowa irańskiej armii. Dopiero 11 stycznia prezydent Iranu Hasan Rowhani w rozmowie telefonicznej z prezydentem Ukrainy Wołodymyrem Zełenskim poprosił o przebaczenie za zestrzelenie samolotu pasażerskiego ukraińskich linii lotniczych UIA i zadeklarował, że winni tej tragedii zostaną ukarani. Według biura ukraińskiego prezydenta władze w Teheranie zapewniły, że ludzie, którzy są winni katastrofy, zostaną pociągnięci do odpowiedzialności. Ukraińska grupa śledcza, która znajduje się w Iranie ma natomiast otrzymać wszelkie wsparcie w prowadzonych tam czynnościach. - Uznanie wersji mówiącej o rakiecie jako przyczynie katastrofy otworzyło drogę do kontynuacji śledztwa w jej sprawie bez żadnych opóźnień i przeszkód. Oczekuję dalszej konstruktywnej współpracy z Iranem zgodnie z normami prawa międzynarodowego - powiedział Zełenski. W rozmowie z Rowhanim oświadczył też, że oczekuje, iż szczątki obywateli Ukrainy, którzy zginęli w katastrofie, powrócą do ojczyzny w przyszłym tygodniu. - Dla nas niezwykle ważne jest, by w przyszłym tygodniu, do 19 stycznia, ciała ofiar wróciły na Ukrainę, by ich rodziny mogły się z nimi pożegnać - powiedział Zełenski. Rowhani zapewnił, że wyda polecenia w tej sprawie już w najbliższym czasie. MSZ Ukrainy ze swojej strony ma przesłać do Teheranu notę, w której poruszy m.in. kwestię odszkodowania za katastrofę. Strona irańska zgadza się z Ukrainą w tej sprawie - oświadczyło biuro prezydenta Zełenskiego. Boeing 737-800 ukraińskich linii UIA, odbywający regularny rejs z Teheranu do Kijowa, rozbił się w stolicy Iranu 8 stycznia. W katastrofie ukraińskiej maszyny zginęło 176 osób, w tym 82 Irańczyków, 57 Kanadyjczyków, 11 Ukraińców (dwóch pasażerów i dziewięcioro członków załogi), a także obywatele Szwecji, Afganistanu, Wielkiej Brytanii i Niemiec.",Zdjęcia ofiar katastrofy samolotu pasażerskiego ukraińskich linii UIA,
Pierwsze zatrzymania po zestrzeleniu ukraińskiego samolotu w Iranie,"Irańskie służby zatrzymały kilka osób w związku z przypadkowym zestrzeleniem ukraińskiego samolotu pasażerskiego w Teheranie. Nie wiadomo jednak, ile ich było i kim są - podaje Associated Press. - Iran ukarze wszystkich odpowiedzialnych - oświadczył dziś prezydent Iranu Hasan Rowhani.","Oświadczenie o zatrzymaniach pojawiło się po niedawnych protestach Irańczyków, dotyczących zestrzelenia samolotu i prób zatajenia przyczyn katastrofy ze strony urzędników i irańskich władz - informuje agencja AP. Rzecznik wymiaru sprawiedliwości Gholamhossein Esmaili, cytowany przez irańskie media, poinformował, że ""ma miejsce szeroko zakrojone dochodzenie, a niektóre osoby zostały aresztowane”. Nie powiedział jednak, ile osób zostało zatrzymanych ani kim są. - Iran ukarze wszystkich odpowiedzialnych za niezamierzone zestrzelenie samolotu pasażerskiego ukraińskich linii lotniczych UIA - oświadczył dziś w przemówieniu telewizyjnym irański prezydent Hasan Rowhani. - To był niewybaczalny błąd, jedna osoba nie może ponosić wyłącznej odpowiedzialności za katastrofę samolotu - zauważył. - Przyznanie się do błędu przez irańskie siły zbrojne to dobry pierwszy krok. Powinniśmy zapewnić ludzi, że to się nie powtórzy - zaznaczył Rowhani. Dodał, że jego rząd jest ""odpowiedzialny przed Irańczykami i innymi narodami, których przedstawiciele stracili życie w katastrofie lotniczej"". Boeing 737-800 ukraińskich linii UIA, odbywający regularny rejs z Teheranu do Kijowa, rozbił się w stolicy Iranu 8 stycznia. W katastrofie zginęło 176 osób, w tym 82 Irańczyków, 57 Kanadyjczyków, 11 Ukraińców (dwóch pasażerów i dziewięcioro członków załogi), a także obywatele Szwecji, Afganistanu, Wielkiej Brytanii i Niemiec. W sobotę Iran przyznał, że jego siły zbrojne ""nieintencjonalnie"" zestrzeliły ukraiński samolot pasażerski w rezultacie ""ludzkiego błędu"". Wcześniej Teheran zaprzeczał, jakoby ponosił odpowiedzialność za tragedię. Źródło: Associated Press, PAP",Miejsce katastrofy samolotu,
Atak rosyjskich hakerów na ukraiński koncern naftowy,"Rosyjscy hakerzy skutecznie atakowali ukraiński koncern gazowy Burisma Holdings, który znalazł się w centrum skandalu, jaki doprowadził do impeachmentu prezydenta USA Donalda Trumpa - twierdzi amerykańska firma zajmująca się cyberbezpieczeństwem Area 1 Security.","Według tej firmy Rosjanie rozpoczęli na początku listopada ub. r. kampanię phishingową przeciwko ukraińskiej firmie, w której pracował Hunter Biden, syn byłego wiceprezydenta USA a obecnie czołowego demokratycznego kandydata do prezydentury Joe Bidena. Jak pisze Associated Press, z raportu umieszczonego w internecie przez Area 1, nie wynika jakich informacji szukali rosyjscy hakerzy, ani jakie mogli uzyskać. Z czasu operacji jednak wydaje się wynikać, że poszukiwano informacji, które mogłyby zaszkodzić Bidenom. W grudniu ub. r. kontrolowana przez Demokratów Izba Reprezentantów postawiła Trumpa w stan oskarżenia (impeachment) pod zarzutem wykorzystywania obcego państwa do walki z rywalem politycznym oraz utrudniania dochodzenia w Kongresie w tej sprawie. Szef Area 1 Oren Falkowitz, który jest byłym pracownikiem federalnej Agencji Bezpieczeństwa Narodowego (NSA), powiedział w rozmowie z AP, że czołowi kandydaci do prezydentury USA, a także do Senatu i Izby Reprezentantów w wyborach 2020 r. byli w ciągu ub. miesięcy celami ataków phishingowych. Falkowitz nie ujawnił, o jakich polityków chodzi, ani nazwisk klientów swojej firmy.",Atak rosyjskich hakerów na ukraiński koncern naftowy,
Justin Trudeau: USA nie uprzedziły nas o ataku na Sulejmaniego,"Premier Kanady Justin Trudeau oświadczył, że rząd USA nie uprzedził Kanady o planowanym ataku na irańskiego generała Kasema Sulejmaniego oraz, że gdyby nie wzrost napięcia na Bliskim Wschodzie osoby, które zginęły w zestrzelonym ukraińskim samolocie ""byłyby teraz z rodzinami"".","- Stany Zjednoczone dokonują własnych ustaleń. W ważnych sprawach próbujemy działać jako społeczność międzynarodowa. Ale czasami kraje podejmują działania nie informując swoich sojuszników - powiedział Trudeau w wywiadzie dla stacji telewizyjnej Global News. Dodał, że ""z pewnością"" chciałby zostać poinformowany o przygotowywanym ataku. Premier podkreślił, że jego rząd dokłada wszelkich starań aby jak najszybciej sprowadzić zwłoki poległych w katastrofie Kanadyjczyków do kraju, ale ""może to potrwać tygodnie, a być może nawet miesiące"". W zestrzelonym 8 bm. w rejonie międzynarodowego lotniska w Teheranie samolocie pasażerskim ukraińskich linii UIA zginęły wszystkie osoby, które znajdowały się na pokładzie (176), w tym 57 Kanadyjczyków. Do ""nieintencjonalnego"" zestrzelenia maszyny ""w rezultacie ludzkiego błędu"" przyznała się po kilku dniach armia irańska. Trudeau oświadczył w wywiadzie, że gdyby nie ostatnia eskalacja napięcia na Bliskim Wschodzie, spowodowana zabiciem 3 stycznia w ataku rakietowym amerykańskiego drona wpływowego irańskiego generała Kasema Sulejmaniego, ""ci Kanadyjczycy byliby teraz w domach ze swoimi rodzinami"". Wcześniej w poniedziałek rząd Kanady poinformował, że wysłani do Iranu kanadyjscy śledczy będą odgrywać ""aktywną rolę"" w ustalaniu wszystkich okoliczności tragedii. Mają mieć m. in. zapewniony dostęp do rejestratorów lotu ukraińskiego boeinga, czyli tzw. czarnych skrzynek.",Justin Trudeau,
O bezduszności jej pracodawcy mówiła cała Polska. Nie żyje Oksana z Ukrainy,"Kiedy Oksana doznała wylewu w przyzakładowym mieszkaniu, jej pracodawca wywiózł ją do pobliskiego miasteczka i zostawił na przystanku autobusowym. Wszystko przez to, że zatrudniał kobietę nielegalnie. Po dwóch latach od zdarzenia Oksana zmarła. Poinformował o tym były konsul honorowy Ukrainy w Poznaniu.","Pochodząca z Ukrainy Oksana była zatrudniona przez pracodawcę w firmie pod Środą Wielkopolską. Mieszkała na terenie zakładu. Na początku stycznia 2018 r., już po godzinach pracy, kobieta doznała udaru. Jej pracodawca, poinformowany o sytuacji, nie wezwał jednak pomocy. Nie zawiózł również do szpitala - zamiast tego porzucił na przystanku autobusowym, a następnie wezwał policję do rzekomo pijanej kobiety. - Otrzymaliśmy zgłoszenie, że nietrzeźwa kobieta siedzi na przystanku autobusowym w Środzie Wielkopolskiej - potwierdził Onetowi podkom. Maciej Święcichowski z biura prasowego wielkopolskiej policji. Ale na miejscu policjanci zastali trzeźwą kobietę, za to wymagającą natychmiastowej pomocy. Mundurowi zajęli się Oksaną do czasu przyjazdu pogotowia. Kobieta w ciężkim stanie trafiła do szpitala MSWiA w Poznaniu. O Jędrzeju C. szybko zrobiło się głośno. Mężczyzna był znanym przedsiębiorcą, wystąpił nawet w reklamie Lidla jako jeden ze wzorowych dostawców. Po nagłośnieniu sprawy Lidl podjął decyzję o wycofaniu reklam, w których występował. Sprawą zajęła się również prokuratura, która oskarżyła mężczyznę m.in. o nieudzielenie pomocy kobiecie. Zdaniem prokuratury, mężczyzna przemieszczając kobietę, naraził ją na bezpośrednie niebezpieczeństwo utraty życia lub zdrowia. Co działo się z Oksaną? Pracodawca, po nagłośnieniu sprawy przez media, przeznaczył pieniądze na jej leczenie i rehabilitację. Pomogli też ludzie, wstrząśnięci tym, jak została potraktowana. W grudniu 2018 r. kobieta wróciła do swojej rodzinnej wsi, tuż przy polskiej granicy. Niestety, ta historia nie ma szczęśliwego zakończenia. Witold Horowski, były konsul honorowy Ukrainy w Poznaniu, zaangażowany w sprawę, poinformował kilka godzin temu o śmierci kobiety. Jak pisze Horowski, kobieta nigdy nie odzyskała pełnej sprawności. ""Pani Natalia Kozanczyn zawiadamia na swoim profilu facebookowym o śmierci siostry Oksany Kharchenko, która przed dwoma laty doznała udaru mózgu"" - poinformował Horowski. "" Przed dwoma tygodniami kontaktowałem się z Panią Natalią, otrzymałem informację, że Pani Oksana przebywa w dalszym ciągu w domu rodzinnym. Bardzo mi przykro"" - napisał były konsul. We wrześniu 2018 r. sąd w Środzie Wielkopolskim zdecydował o warunkowym umorzeniu postępowania karnego wobec Jędrzeja C. na okres dwóch lat. Wpłynęła na to m.in. ugoda pozasądowa zawarta z pełnomocnikiem poszkodowanej. Z wyroku nie była jednak zadowolona prokuratura. W czerwcu 2019 r. Sąd Okręgowy w Poznaniu uchylił wyrok i przekazał sprawę do ponownego rozpatrzenia. Proces Jędrzeja C. ruszył ponownie w grudniu 2019 r. Kolejna rozprawa zaplanowana jest w lutym.",Oksana Kharchenko,
Premier Ukrainy: rząd wypłaci odszkodowania bliskim ofiar katastrofy samolotu,"Rząd Ukrainy wypłaci odszkodowania, a także udzieli pomocy prawnej w uzyskaniu odszkodowań od ubezpieczycieli i władz irańskich - oświadczył ukraiński premier Ołeksij Honczaruk.","- Państwo ukraińskie udzieli rodzinom ofiar wszechstronnego wsparcia prawnego i finansowego. Wiemy, że linie UIA podjęły decyzję o odszkodowaniach dla rodzin załogi, która zginęła w tej tragedii. Skontrolujemy także wypłacanie odszkodowań od ubezpieczycieli - powiedział w opublikowanym nagraniu wideo. Honczaruk zapowiedział, że rodziny osób, które zginęły w katastrofie, otrzymają odszkodowanie w wys. 200 tys. hrywien, co jest równowartością prawie 32 tys. zł. - Ukraiński rząd wydzieli dodatkowo po 200 tys. hrywien dla każdej rodziny, która ucierpiała w tej tragedii - oświadczył. - Nasi dyplomaci działają już, by doprowadzić do wypłaty odszkodowania od strony irańskiej - poinformował premier. Boeing 737-800 ukraińskich linii UIA, odbywający regularny rejs z Teheranu do Kijowa, rozbił się w stolicy Iranu w środę rano. W katastrofie zginęło 176 osób, w tym 82 Irańczyków, 57 Kanadyjczyków, 11 Ukraińców (dwóch pasażerów i dziewięcioro członków załogi), a także obywatele Szwecji, Afganistanu, Wielkiej Brytanii i Niemiec. W sobotę Iran przyznał, że jego siły zbrojne ""nieintencjonalnie"" zestrzeliły ukraiński samolot pasażerski w rezultacie ""ludzkiego błędu"". Wcześniej Teheran zaprzeczał jakoby ponosił odpowiedzialność za tragedię.",Ołeksij Honczaruk,
Zestrzelenie ukraińskiego samolotu w Iranie. Ustalenia Macrona i Zełenskiego,"Specjaliści z Francji będą uczestniczyli w badaniu czarnych skrzynek ukraińskiego samolotu pasażerskiego zestrzelonego w środę w Iranie - ustalili w trakcie rozmowy telefonicznej w sobotę prezydenci Ukrainy i Francji, Wołodymyr Zełenski i Emmanuel Macron.","- Szefowie dwóch państw ustalili, że francuscy eksperci zostaną zaangażowani w odczytywanie zapisów czarnych skrzynek zestrzelonego samolotu - poinformowało po rozmowie biuro ukraińskiego prezydenta. Zełenski podziękował Macronowi za wyrazy współczucia, które przekazał w związku z tragedią. - Wsparcie ze strony pańskiego kraju jest dla nas bardzo ważne w tym tragicznym czasie. Jestem wdzięczny za gotowość Francji do udzielenia pomocy w śledztwie - oświadczył. Macron poinformował, że jego kraj rozpoczął już formalną procedurę wszczęcia postępowania dotyczącego katastrofy w ICAO (Organizacja Międzynarodowego Lotnictwa Cywilnego) - przekazano w komunikacie. Prezydenci Francji i Ukrainy omówili także sytuację w Donbasie, gdzie trwa konflikt z prorosyjskimi separatystami. Poruszyli w tym kontekście sprawę realizacji ustaleń grudniowego szczytu czwórki normandzkiej (Ukraina, Francja, Niemcy, Rosja) w Paryżu. Porozumieli się również, że w najbliższym czasie przeprowadzona zostanie na ten temat trójstronna rozmowa telefoniczna w formacie Ukraina-Francja-Niemcy. Macron przyjął jednocześnie zaproszenie Zełenskiego do złożenia wizyty na Ukrainie - ogłosiło biuro prezydenckie w Kijowie. Boeing 737-800 należący do przewoźnika Ukrainian International Airlines został zestrzelony w środę rano, niedługo po starcie z międzynarodowego lotniska Tehran-Imam Khomeini. Do zdarzenia doszło kilka godzin po zaatakowaniu przez Iran dwóch baz lotniczych w Iraku, w których stacjonują m.in. siły USA i Kanady. Ataki te były odwetem za zabicie przez USA irańskiego generała Kasema Sulejmaniego. W katastrofie ukraińskiej maszyny zginęło 176 osób, w tym 82 Irańczyków, 57 Kanadyjczyków, 11 Ukraińców (dwóch pasażerów i dziewięcioro członków załogi), a także obywatele Szwecji, Afganistanu, Wielkiej Brytanii i Niemiec. W sobotę władze Iranu ogłosiły, że jego siły zbrojne ""nieintencjonalnie"" zestrzeliły ukraiński samolot pasażerski w rezultacie ""ludzkiego błędu"". Wcześniej Teheran zaprzeczał jakoby ponosił odpowiedzialność za tragedię.",Emmanuel Macron,
Dowódca sił powietrznych Gwardii Rewolucyjnej ws. zestrzelenia samolotu: mieliśmy 10 sekund na podjęcie decyzji,"- Samolot został wzięty za pocisk i operator mając 10 sekund na podjęcie decyzji, otworzył ogień bez możliwości potwierdzenia rozkazu - powiedział dziś Amir Ali Hadżizadeh. Dowódca sił powietrznych Gwardii Rewolucyjnej Iranu ogłosił, że jego jednostka bierze na siebie ""całkowitą odpowiedzialność"" za przypadkowe zestrzelenie ukraińskiego samolotu pasażerskiego.","W wystąpieniu w telewizji państwowej gen. Hadżizadeh mówił, że gdy dowiedział się o zestrzeleniu samolotu ze 176 osobami na pokładzie, ""pomyślałem, że chciałbym umrzeć i nie być świadkiem takiego wypadku"". - Gdy samolot został błędnie uznany za wrogi cel i w okolicznościach niezamierzonego błędu ludzkiego maszyna została strącona rakietą krótkiego zasięgu - dodał Hadżizadeh. Dodał, że samolot został wzięty za pocisk i operator mając 10 sekund na podjęcie decyzji, otworzył ogień bez możliwości potwierdzenia rozkazu. Iran ogłosił dziś nad ranem, że jego siły zbrojne zestrzeliły ukraiński samolot, który przelatywał w pobliżu ważnego obiektu wojskowego ""w rezultacie ludzkiego błędu"". Jak poinformowała irańska TV, cytując komunikat wojskowy, ""odpowiedzialne strony zostaną pociągnięte do odpowiedzialności"". Prezydent Iranu wyraził ""głębokie ubolewanie"" z powodu pomyłki. Katastrofa ukraińskiego samolotu nastąpiła zaledwie kilka godzin po zaatakowaniu przez Iran dwóch baz lotniczych w Iraku, w których stacjonują m.in. siły USA i Kanady. Ataki te były odwetem za zabicie przez USA irańskiego generała Kasema Sulejmaniego. Opublikowany komunikat armii irańskiej głosi, że samolot ukraiński znalazł się blisko ""ważnych obiektów wojskowych"" i został omyłkowo wzięty za ""wrogi"". Wcześniej Iran wielokrotnie odrzucał wysuwane pod jego adresem oskarżenia, iż ponosi odpowiedzialność za tragedię. Komunikat podkreśla, że irańskie siły zbrojne znajdowały się ""na najwyższym poziomie gotowości"" w związku z napięciem w stosunkach ze Stanami Zjednoczonymi. ""W tych warunkach z powodu błędu ludzkiego, w nieintencjonalny sposób, samolot został trafiony"" - stwierdza komunikat. W komunikacie znalazły się słowa ubolewania za tragedię oraz zapewnienie, że odpowiednie systemy zostaną zmodyfikowane, aby zapobiec podobnym ""pomyłkom"" w przyszłości. Prezydent Iranu Hasan Rowhani wyraził na Twitterze ""głębokie ubolewanie"" z powodu zestrzelenia ukraińskiego samolotu. ""Islamska Republika Iranu głęboko żałuje tej strasznej, niewybaczalnej pomyłki"" - napisał irański prezydent. ""Moje myśli i modlitwy kieruję do wszystkich pogrążonych w żałobie rodzin. Składam moje najszczersze kondolencje"" - dodał. W innym tweecie Rowhani zapewnił, ze śledztwo w celu wyjaśnienia wszystkich okoliczności tragedii będzie kontynuowane. W piątek irańskie władze zaprosiły ekspertów z firmy Boeing, aby włączyli się do śledztwa w sprawie środowej katastrofy. W Iranie znajduje się też grupa 45 ukraińskich specjalistów, wysłanych tam dla zbadania przyczyn wypadku. Agencja Irna poinformowała, że irański Urząd Lotnictwa Cywilnego zdecydował o zamiarze otwarcia czarnych skrzynek ukraińskiego samolotu. Zdaniem Iranu odzyskanie informacji z tych urządzeń może potrwać od miesiąca do dwóch. W katastrofie zginęło 176 osób, w tym 82 Irańczyków, 57 Kanadyjczyków, 11 Ukraińców, a także obywatele Szwecji, Afganistanu, Wielkiej Brytanii i Niemiec.",Amir Ali Hadżizadeh,
Prezes linii lotniczych UIA: nie mieliśmy wątpliwości wobec ekipy i samolotu,"Prezes ukraińskich linii lotniczych UAI Jewhenij Dychne oświadczył dziś, że jego firma cały czas była przekonana, że do katastrofy jej samolotu w Teheranie nie doszło w wyniku błędu załogi bądź z powodu niesprawności maszyny.","„Nawet przez sekundę nie mieliśmy wątpliwości, by nasza ekipa i nasz samolot mogły stać się przyczyną tej straszliwej, przerażającej katastrofy” - oświadczył na Facebooku po ogłoszeniu przez Iran, iż ukraiński boeing został „nieintencjonalnie” zestrzelony w wyniku „ludzkiego błędu”. Dychne podziękował za wsparcie ludziom, którzy podzielali punkt widzenia Ukrainian International Airlines w tej sprawie. „Jest to dla nas bardzo ważne. Byli to nasi najlepsi chłopcy i dziewczęta. Najlepsi. Jesteśmy pogrążeni w bólu, a wraz z nami cały świat. 167 straconych ludzkich istnień. Dziewięcioro członków naszej ekipy” - podkreślił prezes UIA. Ukraiński samolot Boeing 737-800 został zestrzelony w środę rano, niedługo po starcie z międzynarodowego lotniska Tehran-Imam Khomeini. Do zdarzenia doszło kilka godzin po zaatakowaniu przez Iran dwóch baz lotniczych w Iraku, w których stacjonują m.in. siły USA i Kanady. Ataki te były odwetem za zabicie przez USA irańskiego generała Kasema Sulejmaniego. W katastrofie ukraińskiej maszyny zginęło 176 osób, w tym 82 Irańczyków, 57 Kanadyjczyków, 11 Ukraińców (dwóch pasażerów i dziewięcioro członków załogi), a także obywatele Szwecji, Afganistanu, Wielkiej Brytanii i Niemiec.",Samolot linii UIA,
Mariusz Błaszczak: postawa premiera Kanady kontrastuje z postawą Donalda Tuska,"- Premier Kanady potrafił wywrzeć presję, która zakończyła się właśnie w ten sposób, że sprawcy przyznali się do tego czynu, a kontrastuje z tym postawa premiera rządu koalicji PO-PSL, który na wszystko się godził, który zostawił śledztwo stronie rosyjskiej po katastrofie smoleńskiej. To przecież rezultatem decyzji Donalda Tuska jest to, że dziś wrak samolotu - a więc dowód w sprawie - jest w Rosji - powiedział minister obrony narodowej Mariusz Błaszczak w rozmowie z RMF FM.","- To właściwa postawa władz irańskich - przyznanie się do winy, tak jak to wszystko wyglądało. Konflikt, który mamy na Bliskim Wschodzie, oczywiście nie zostanie zażegnany - bo ten konflikt jest przecież od wielu, wielu lat - ale wyraźnie widać deeskalację - powiedział minister, pytany o przyznanie się Iranu dziś rano, że jego siły zbrojne ""nieintencjonalnie"" zestrzeliły ukraiński samolot pasażerski w rezultacie ""ludzkiego błędu"". - Powiedzenie prawdy jest zawsze dobre, bo świadczy o intencjach, to świadczy o tym, że jest poszukiwane porozumienie - dodał szef MON. Ocenił, że na postawę władz Iranu wpłynęła presja międzynarodowa, m.in. premiera Kanady Justina Trudeau i skontrastował tę sytuację z zachowaniem polskich władz po tragedii smoleńskiej. - Premier Kanady potrafił wywrzeć presję, która zakończyła się właśnie w ten sposób, że sprawcy przyznali się do tego czynu, a kontrastuje z tym postawa premiera rządu koalicji PO-PSL, który na wszystko się godził, który zostawił śledztwo stronie rosyjskiej po katastrofie smoleńskiej. To przecież rezultatem decyzji Donalda Tuska jest to, że dziś wrak samolotu - a więc dowód w sprawie - jest w Rosji - powiedział Błaszczak. Szef MON podkreślał także, iż sytuacja w Iraku uspokaja się, a dowództwo misji NATO podjęło działania zmierzające do przywrócenia działania zawieszonej misji szkoleniowej. Poinformował, że decyzja, czy zwiększyć obecność wojsk NATO na Bliskim Wschodzie, o co apelował prezydent USA Donald Trump, zostanie podjęta wspólnie w ramach NATO. - Wspólnie podejmiemy taką decyzję w ramach solidarności. (...) Jesteśmy solidarni w ramach Sojuszu Północnoatlantyckiego, bo liczymy na wsparcie w sytuacji, gdybyśmy my, Polska została zaatakowana - powiedział, uzasadniając w ten sposób udział polskich żołnierzy w misjach Sojuszu w różnych częściach świata. Wezwania opozycji, by wycofać się z Iraku, porównał do sytuacji z 1939 r., gdy ""polscy sojusznicy nie chcieli umierać za Gdańsk"". Wskazał także, iż Polska systematycznie wzmacnia swoje siły zbrojne, a resort prowadzi działania, by zachęcić młodych ludzi do wstępowania do wojska. - Rozmawiałem z uczniami klas mundurowych, ze studentami z Legii Akademickiej, z ludźmi, którzy działają w organizacjach proobronnych. Właśnie chcę te trzy nurty skupić w rękach pełnomocnika, którego powołałem. To Pełnomocnik Ministra Obrony Narodowej ds. Programu Zostań Żołnierzem RP - powiedział. Zapowiedział też kolejną edycję tego programu. Podkreślił, że gdy PiS doszedł do władzy w 2015 r., polskie wojsko liczyło ok. 95 tys. żołnierzy, a dziś liczy 128 tys. żołnierzy, a to jeszcze zbyt mało. Dodał, że także Wojska Obrony Terytorialnej służą Polsce, a sprzeciw lewicy wobec ich finansowania świadczy o totalnej opozycji. Na pokładzie samolotu ukraińskich linii lotniczych UIA, który rozbił się w pobliżu lotniska Teheran-Imam Khomeini w Iranie, znajdowało się 176 osób. Samolot został przez przypadek zestrzelony przez irańską rakietę. Katastrofa samolotu miała miejsce zaledwie kilka godzin po tym, gdy Iran ostrzelał dwie irackie bazy wojskowe, w których stacjonują amerykańscy żołnierze. Atak był zemstą za zabicie przez siły USA irańskiego generała Sulejmaniego. Początkowo podawano, że przyczyną katastrofy samolotu była usterka techniczna. Wersję o ""awarii silnika"" podała również w dniu tragedii ambasada Ukrainy w Iranie. Kilka godzin później informacja ta została usunięta ze strony ambasady.",Mariusz Błaszczak,
Wołodymyr Zełenski: Ukraina domaga się od Iranu ukarania winnych i odszkodowania,"Prezydent Ukrainy Wołodymyr Zełenski domaga się ukarania winnych i wypłacenia odszkodowania od Iranu, który przyznał się dziś do ""nieintencjonalnego"" zestrzelenia samolotu ukraińskich linii lotniczych, w wyniku czego zginęło 176 osób znajdujących się na pokładzie.","„Dzisiejszy poranek nie był dobry, ale przyniósł prawdę. Jeszcze przed zakończeniem pracy międzynarodowej komisji (ds. zbadania przyczyn katastrofy) Iran uznał swoją winę w zestrzeleniu samolotu” - napisał prezydent na Facebooku. Zełenski podkreślił, że Ukraina oczekuje od Iranu całkowitego przyznania się do winy. „Oczekujemy od Iranu zapewnień co do gotowości do pełnego i otwartego śledztwa, pociągnięcia winnych do odpowiedzialności, zwrotu ciał ofiar, wypłaty odszkodowań i oficjalnych przeprosin kanałami dyplomatycznymi” - ogłosił. Szef państwa ukraińskiego wyraził oczekiwanie, że dalsze śledztwo w sprawy katastrofy będzie przebiegało „bez sztucznego zwlekania i przeszkód”. Zełenski oświadczył, że ukraińscy specjaliści, którzy znajdują się w Iranie, powinni mieć dostęp do wszystkich materiałów dotyczących tej tragedii. Armia irańska przyznała dziś rano, że ukraiński samolot znalazł się blisko ""ważnego obiektu wojskowego"" Strażników Rewolucji Islamskiej i został omyłkowo wzięty za ""wrogi"". ""W tych warunkach z powodu błędu ludzkiego, w nieintencjonalny sposób, samolot został trafiony"" - stwierdza komunikat irańskich sił zbrojnych. Prezydent Iranu Hasan Rowhani wyraził w dziś na Twitterze ""głębokie ubolewanie"" z powodu nieintencjonalnego zestrzelenia ukraińskiego samolotu pasażerskiego. ""Islamska Republika Iranu głęboko żałuje tej strasznej, niewybaczalnej pomyłki"" - napisał irański prezydent. ""Moje myśli i modlitwy kieruję do wszystkich pogrążonych w żałobie rodzin. Składam moje najszczersze kondolencje"" - dodał. W innym tweecie Rowhani zapewnił, że śledztwo w celu wyjaśnienia wszystkich okoliczności tragedii będzie kontynuowane. Ukraiński samolot typu Boeing 737-800 został zestrzelony zaledwie kilka godzin po zaatakowaniu przez Iran dwóch baz lotniczych w Iraku, w których stacjonują m.in. siły USA i Kanady. Ataki te były odwetem za zabicie przez USA irańskiego generała Kasema Sulejmaniego. W katastrofie ukraińskiej maszyny zginęło 176 osób, w tym 82 Irańczyków, 57 Kanadyjczyków, 11 Ukraińców, a także obywatele Szwecji, Afganistanu, Wielkiej Brytanii i Niemiec.",Wołodymyr Zełensky,
"Iran: ukraiński samolot zestrzelony ""nieintencjonalnie""","Iran ogłosił w sobotę nad ranem, że jego siły zbrojne zestrzeliły ukraiński samolot, który przelatywał w pobliżu ważnego obiektu wojskowego ""w rezultacie ludzkiego błędu"". Jak poinformowała irańska TV, cytując komunikat wojskowy, ""odpowiedzialne strony zostaną pociągnięte do odpowiedzialności"". Prezydent Iranu wyraził ""głębokie ubolewanie"" z powodu pomyłki.","Katastrofa ukraińskiego samolotu nastąpiła zaledwie kilka godzin po zaatakowaniu przez Iran dwóch baz lotniczych w Iraku, w których stacjonują m.in. siły USA i Kanady. Ataki te były odwetem za zabicie przez USA irańskiego generała Kasema Sulejmaniego. Opublikowany komunikat armii irańskiej głosi, że samolot ukraiński znalazł się blisko ""ważnych obiektów wojskowych"" i został omyłkowo wzięty za ""wrogi"". Wcześniej Iran wielokrotnie odrzucał wysuwane pod jego adresem oskarżenia, iż ponosi odpowiedzialność za tragedię. Komunikat podkreśla, że irańskie siły zbrojne znajdowały się ""na najwyższym poziomie gotowości"" w związku z napięciem w stosunkach ze Stanami Zjednoczonymi. ""W tych warunkach z powodu błędu ludzkiego, w nieintencjonalny sposób, samolot został trafiony"" - stwierdza komunikat. W komunikacie znalazły się słowa ubolewania za tragedię oraz zapewnienie, że odpowiednie systemy zostaną zmodyfikowane, aby zapobiec podobnym ""pomyłkom"" w przyszłości. Prezydent Iranu Hasan Rowhani wyraził na Twitterze ""głębokie ubolewanie"" z powodu zestrzelenia ukraińskiego samolotu. ""Islamska Republika Iranu głęboko żałuje tej strasznej, niewybaczalnej pomyłki"" - napisał irański prezydent. ""Moje myśli i modlitwy kieruję do wszystkich pogrążonych w żałobie rodzin. Składam moje najszczersze kondolencje"" - dodał. W innym tweecie Rowhani zapewnił, ze śledztwo w celu wyjaśnienia wszystkich okoliczności tragedii będzie kontynuowane. W piątek irańskie władze zaprosiły ekspertów z firmy Boeing, aby włączyli się do śledztwa w sprawie środowej katastrofy. W Iranie znajduje się też grupa 45 ukraińskich specjalistów, wysłanych tam dla zbadania przyczyn wypadku. Agencja Irna poinformowała, że irański Urząd Lotnictwa Cywilnego zdecydował o zamiarze otwarcia czarnych skrzynek ukraińskiego samolotu. Zdaniem Iranu odzyskanie informacji z tych urządzeń może potrwać od miesiąca do dwóch. W katastrofie zginęło 176 osób, w tym 82 Irańczyków, 57 Kanadyjczyków, 11 Ukraińców, a także obywatele Szwecji, Afganistanu, Wielkiej Brytanii i Niemiec.",,
Szef MSZ Kanady: powołano grupę roboczą ds. katastrofy boeinga,"Kanada wraz z Ukrainą, Szwecją, Afganistanem i Wielką Brytanią utworzyły międzynarodową grupę ds. katastrofy ukraińskiego samolotu w Iranie, w której zginęło 176 osób, w tym 57 Kanadyjczyków - powiedział w piątek szef MSZ Kanady Francois-Philippe Champagne.","Champagne poinformował też, że zgodnie z najnowszymi ustaleniami, liczba kanadyjskich ofiar katastrofy wynosi 57, a nie, jak wcześniej podawano, 63 osoby. - Wszystkie uczestniczące w grupie kraje potwierdzają potrzebę pełnego i transparentnego dochodzenia w celu wyjaśnienia przyczyn tej katastrofy, tak aby rodziny i bliscy ofiar mogli dostać odpowiedzi, na które zasługują - podkreślił szef kanadyjskiego MSZ. - Kanada może i musi uczestniczyć w śledztwie i dlatego stworzyliśmy tę międzynarodową grupę - chcemy mówić jednym głosem - dodał. Boeing 737-800 ukraińskich linii lotniczych Ukraine International Airlines (UIA) rozbił się w środę rano, krótko po starcie z lotniska w Teheranie. Zginęło 176 osób, w tym obywatele Iranu, Kanady, Ukrainy, Szwecji, Afganistanu, Wielkiej Brytanii i Niemiec. Według Kanady i Wielkiej Brytanii, samolot został prawdopodobnie zestrzelony, być może omyłkowo, przez irański pocisk-ziemia powietrze. Iran zaprzecza tej wersji wydarzeń. Władze Iranu zamierzają przedstawić swoją wersję przyczyn katastrofy w sobotę. Ottawa, która od 2012 roku nie utrzymuje formalnych stosunków dyplomatycznych z Teheranem, chce wysłać do Iranu dwóch urzędników z inspekcji bezpieczeństwa transportowego (Transport Safety Board) i dziesięciu urzędników MSZ. Muszą oni jednak otrzymać wizy. Władze irańskie wydały jak dotąd wizy dwóm urzędnikom. - Oczekujemy, że pozostałe wizy zostaną wydane wkrótce - powiedział szef kanadyjskiego MSZ. Champagne nie chciał wypowiadać się na temat stopnia zabezpieczenia miejsca katastrofy, ani woli współpracy ze strony Iranu, dopóki kanadyjscy eksperci nie dotrą na miejsce. Szef dyplomacji powiedział również, że rząd stworzy zespół złożony z wysokich rangą urzędników w celu udzielenia wsparcia rodzinom ofiar oraz wdroży specjalną procedurę, aby pomóc im w kwestiach wizowych.",,
Ukraiński samolot mógł być zestrzelony przez Iran? Komentarze polityków,"- Istnieje duże prawdopodobieństwo, że obrona przeciwlotnicza Iranu zestrzeliła samolot ukraińskich linii lotniczych - ocenił sekretarz generalny NATO Jens Stoltenberg. Szef ukraińskiej dyplomacji Wadym Prystajko podkreślił z kolei, że Ukraina rozpatruje różne wersje przyczyn katastrofy samolotu.","Boeing 737-800 ukraińskich linii lotniczych Ukraine International Airlines (UIA) rozbił się w środę rano krótko po starcie z lotniska w Teheranie. Zginęło 176 osób, w tym 82 Irańczyków, 63 Kanadyjczyków, 11 Ukraińców, a także obywatele Szwecji, Afganistanu, Wielkiej Brytanii i Niemiec. Katastrofa nastąpiła zaledwie kilka godzin po zaatakowaniu przez Iran dwóch baz lotniczych w Iraku, w których stacjonują m.in. siły USA i Kanady. Ataki te były odwetem za zabicie w Bagdadzie przez USA irańskiego generała Kasema Sulejmaniego. Premier Kanady Justin Trudeau powiedział, że według informacji z wielu źródeł samolot UIA został zestrzelony przez irański pocisk ziemia-powietrze, być może nieumyślnie. Podobne oświadczenia złożyli premierzy Wielkiej Brytanii i Australii, Boris Johnson i Scott Morrison. Iran wyklucza, by przyczyną katastrofy boeinga było trafienie pociskiem wystrzelonym przez irańską obronę przeciwlotniczą. Minister Prystajko przekazał, że ukraińscy specjaliści, którzy znajdują się na miejscu katastrofy, uzyskali od strony irańskiej dostęp do czarnych skrzynek Boeinga 737-800. - Nasza ekipa otrzymała dostęp do czarnych skrzynek oraz dostęp do rozmów wieży kontrolnej w Teheranie z naszymi pilotami. Wszystkie te informacje są obecnie analizowane; nie odrzucamy żadnej wersji - powiedział na konferencji prasowej w biurze prezydenta Wołodymyra Zełenskiego w Kijowie. - Wszystkie wersje są rozpatrywane. Naszym głównym zadaniem jest sprawiedliwe i wolne od uprzedzeń ustalenie przyczyn tej tragedii, a jeśli ktoś jest winny, to odnalezienie winnych - zaznaczył Prystajko. - Nie mamy powodu, aby nie wierzyć raportom, o których mówią różni sojusznicy NATO (...), że samolot mógł zostać zestrzelony przez irańskie systemy obrony przeciwlotniczej - powiedział z kolei sekretarz generalny NATO Jens Stoltenberg. - Właśnie dlatego potrzebujemy dokładnego dochodzenia, aby ustalić wszystkie fakty, i właśnie dlatego musimy mieć pełną współpracę ze strony irańskiej w takim dochodzeniu - dodał. - Stany Zjednoczone uważają, że istnieje duże prawdopodobieństwo, iż samolot ukraińskich linii lotniczych, który rozbił się w środę pod Teheranem, został strącony przez irańską rakietę - powiedział sekretarz stanu Mike Pompeo. Podkreślił również, że zdaniem amerykańskiego rządu nie ma żadnych wątpliwości, iż intencją środowych ataków sił irańskich na dwie bazy wojsk koalicyjnych pod Bagdadem było zabicie amerykańskich żołnierzy. Szef amerykańskiej dyplomacji dodał, że zabity w amerykańskim ataku w Bagdadzie irański generał Kasem Sulejmani planował zamachy na amerykańskie ambasady na Bliskim Wschodzie.",Szczątki ukraińskiego samolotu,

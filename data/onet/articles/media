"""Anglojęzyczny"" portal informacyjny dotowany przez PFN z absurdalnymi wpadkami językowymi","Dziennikarze i internauci wzięli pod lupę portal Daily Poland, który jest związany z redaktorem naczelnym ""Gazety Polskiej"" Tomaszem Sakiewiczem. To dotowany 2018 r. przez Polską Fundację Narodową serwis informacyjny przeznaczony dla zagranicznego czytelnika, który informuje o wydarzeniach związanych z Polską. Jak się okazuje, przepełniony jest on często absurdalnymi wręcz wpadkami językowymi i błędami, a spora część treści jest niemożliwa do zrozumienia dla anglojęzycznego odbiorcy.","""Ludzie związani z prawicową Telewizja Republika za państwowe pieniądze robią portal Poland Daily z wiadomościami z Polski po… im się chyba wydaje, że po angielsku. (znalazł Dariusz Cwiklak i komentariat)"" - napisał Maciej Gajek z ""Newsweeka"" i opublikował kilka screenów z przykładami błędów lub dziwnych tłumaczeń z portalu. Tym samym prawdopodobnie ""Ziobro broni reform, reformy bronią Ziobry"" tłumaczone jest jako... ""Ziobro weapons reform, reform weapons Ziobro"", a ""Kto za nim stoi?"" jako ""Who is standing him?"". Pojawiają się też takie kwiatki jak ""Putin spits on Poland again"" (Putin znowu pluje na Polskę). Kolejne przykłady dziwnych tłumaczeń nadciągają z całego internetu. ""Poczytałem sobie stronę Poland Daily i boli mnie głowa. To nie jest #googletranslator, oni musieli te nagłówki tłumaczyć ze słownikiem w ręku. A i tak pojawiły się w nich słowa »dauther« i »quoter« Za to badziewie płaci PFN"" - pisze choćby Bartłomiej Wieliński. Użytkownicy Twittera prześcigają się w kolejnych przykładach wyciągniętych z portalu Daily Poland. Zobacz całą serię Andrzeja Stankiewicza opisującą nieprawidłowości w PFN:",Przykładowe dziwne tłumaczenie tytułu na portalu Daily Poland,
Grzegrzółka o zdarzeniu z udziałem ekipy TVP Info: żądanie odebrania im akredytacji wydaje się przesadzone,"Żądanie tak poważnych sankcji wydaje się przesadzone - ocenił dyrektor Centrum Informacyjnego Sejmu Andrzej Grzegrzółka, odnosząc się od wniosku, by cofnąć akredytację prasową ekipie TVP Info. O złożeniu takiego wniosku poinformował szef Centrum Informacyjnego Senatu, Grzegorz Furgo.","Furgo zamieścił na Twitterze nagranie, na którym widać jak ekipa telewizyjna - dziennikarz i operator kamery - biegnie za marszałkiem Senatu Tomaszem Grodzkim, który wychodzi z gmachu parlamentu i wsiada do samochodu. W pewnym momencie widać, jak biegnący operator uderza kamerą w głowę Małgorzatę Daszczyk, również idącą do samochodu. ""Skandaliczne zachowanie ekipy TVP Info wobec dyrektor gabinetu Marszałka Senatu"" - napisał na Twitterze Furgo. ""Małgorzata Daszczyk została uderzona w głowę kamerą. Obecnie przebywa w szpitalu. Złożyliśmy wniosek o odebranie akredytacji prasowych dla ekipy, biorącej udział w zdarzeniu"" - poinformował szef Centrum Informacyjnego Senatu. Wieczorem w tej sprawie swój wpis na Twitterze zamieścił dyrektor Centrum Informacyjnego Sejmu Andrzej Grzegrzółka. ""Ubolewamy, że taka sytuacja miała miejsce na terenie Parlamentu. Wierzymy w szybki powrót do zdrowia poszkodowanej. Wypadek nie był wynikiem celowego zachowania. Żądanie tak poważnych sankcji, jak całkowite odebranie akredytacji, wydaje się przesadzone"" - napisał. Do sprawy odniósł się też marszałek Senatu Tomasz Grodzki, który także opublikował wspomniane nagranie. ""A tak naprawdę wyglądał tzw. 'happening' TVP. Dyr gab. M. Daszczyk uderzona kilkunastokilogramową kamerą przez rozpędzonego kamerzystę aż głowa odskakuje. Tomografia głowy, objawy wstrząśnienia mózgu, szok. Mogło się skończyć bardziej tragicznie. Powstrzymajmy tych szaleńców!!!"" - napisał na Twitterze marszałek Senatu. W kolejnym wpisie Grodzki napisał: ""Żądam publicznych przeprosin pani dyr gabinetu marszałka Senatu Małgorzaty Daszczyk przez M. Kłeczka (dziennikarz TVP Info - PAP) i jego kamerzystę. Nazywanie poturbowania kobiety 'happeningiem' i naigrywanie się z czyjegoś bólu jest szczytem chamstwa. Oni naprawdę chcą doprowadzić do tragedii"". Do tego zdarzenia odniósł się również na Twitterze Jarosław Olechowski, szef Telewizyjnej Agencji Informacyjnej. Jego zdaniem Daszczyk starała się wcześniej uniemożliwić zdanie pytań Grodzkiemu przez dziennikarza Miłosza Kłeczka z TVP Info, a zderzenie, do którego doszło pomiędzy operatorem TVP Info a dyrektor Daszczyk było przypadkowe. W jego ocenie nie było spowodowane przez podległego mu operatora. ""Jego (operatora TVP Info) intencją nie było uderzenie dyrektor Daszczyk"" - zapewnił Olechowski. Dlatego - jego zdaniem - żądanie odebrania dziennikarzom TVP Info akredytacji umożliwiającej pracę na terenie parlamentu ""należy traktować jako próbę usunięcia dziennikarzy zadających pytania, na które marszałek Senatu nie chce odpowiedzieć"".",Andrzej Grzegrzółka,
Szefowa gabinetu marszałka Senatu uderzona kamerą operatora TVP. Dziennikarz: świetny spektakl,"Nagranie z incydentu opublikowała Kancelaria Senatu. Na Twitterze rozgorzała dyskusja, politycy PO piszą o celowej agresji. Publicyści studzą emocje i twierdzą, że nie był to atak, a wypadek. Sam dziennikarz TVP Info nazwał zajście ""świetnym spektaklem"" i ""z przymrużeniem oka"" życzył Małgorzacie Daszczyk szybkiego powrotu do zdrowia.","Na krótkim filmie z monitoringu widać, jak ekipa telewizyjna podąża za pracownikami kancelarii, którzy wsiadają do auta. W pewnym momencie Małgorzata Daszczyk zostaje uderzona przez operatora kamery, który jest tuż za nią. Widać też, jak szefowa gabinetu marszałka odpycha kamerę, trzyma się za głowę i rozmasowuje uderzone miejsce. ""Małgorzata Daszczyk została uderzona w głowę kamerą. Obecnie przebywa w szpitalu. Złożyliśmy wniosek o odebranie akredytacji prasowych dla ekipy, biorącej udział w zdarzeniu"" - brzmi wpis na profilu Kancelarii Senatu. ""Do agresji werbalnej ze strony TVP dochodzi jeszcze agresja fizyczna!"" - napisał poseł PO Jan Grabiec. Na profilu Koalicji Obywatelskiej czytamy o ""skandalicznym zachowaniu ekipy TVP Info"". ""Agresywne pogonie z ciężkimi kamerami TVPiS stosowała ju przy poprzednich swoich nagonkach, m.in przeciw ŚP Pawłowi Adamowiczowi. Teraz doszło do przemocy fizycznej. Pani Małgorzato - powrotu do zdrowia"" - napisał senator Marcin Bosacki. ""M. Daszczyk uderzona kilkunastokilogramową kamerą przez rozpędzonego kamerzystę aż głowa odskakuje. Tomografia głowy, objawy wstrząśnienia mózgu, szok. Mogło się skończyć bardziej tragicznie. Powstrzymajmy tych szaleńców!!!"" - zaapelował marszałek Senatu Tomasz Grodzki. ""Żądam publicznych przeprosin pani dyrektor gabinetu marszałka Senatu Małgorzaty Daszczyk przez M. Kłeczka i jego kamerzystę. Nazywanie poturbowania kobiety »happeningiem« i naigrywanie się z czyjegoś bólu jest szczytem chamstwa. Oni naprawdę chcą doprowadzić do tragedii"" - napisał w kolejnym wpisie na Twitterze. Jak dowiedział się dziennikarz Onetu Kamil Dziubka, Senat złoży skargę do prezesa TVP Jacka Kurskiego i wyśle pismo do Straży Marszałkowskiej z wnioskiem o odebranie akredytacji prasowych dziennikarzowi Miłoszowi Kłeczkowi i operatorowi kamery. Tuż przed godz. 17 na antenie TVP Info głos zabrał dziennikarz Miłosz Kłeczek, który brał udział w incydencie. - Świetny spektakl w wykonaniu pani Daszczyk, która własnym ciałem zabarykadowała drzwi. Kiedy już udało nam się opuścić budynek Senatu, starała się uniemożliwić mojemu operatorowi pracę - tłumaczył całe zajście. - W ten sposób urzędnicy opłacani z publicznych pieniędzy starają się zniekształcić rzeczywistość - stwierdził. - Taka trudna rola dziennikarzy. Życzymy jej szybkiego powrotu do zdrowia, oczywiście z przymrużeniem oka - skwitował reporter TVP Info. Wielu publicystów i pracowników mediów twierdzi, że był to nieszczęśliwy wypadek. ""Przecież na tym filmie wyraźnie widać, że Pani dyrektor wychodzi zza kolumny wprost pod pracującego kamerą operatora, który nie ma szans na uniknięcie zderzenia. Jedynym skandalem jest przypisywanie winy operatorowi oraz grożenie cofnięciem akredytacji"" - napisał Daniel Liszkiewicz, zastępca szefa publicystyki TVP. ""Niesamowita historia. On wychodzi z jednej strony kolumny, ona z drugiej. On patrzy przez wizjer kamery, co zawęża mu pole widzenia i na nią wpada. Czysty stalinizm - stwierdził Michał Majewski, przez wiele lat dziennikarz, dziś pracownik agencji PR. Dziennikarz Interii Jakub Szczepański ocenił, że ""był to przypadek"". ""Wiele można o nich powiedzieć, ale niech pan sobie nie żartuje"" - napisał, odnosząc się do oskarżeń Grzegorza Furgo z Centrum Informacyjnego Senatu. ""Jednak nie używałbym w tej sytuacji przesadnych słów. Nie wierzę żeby operator chciał komukolwiek zrobić krzywdę, przypadkowe uderzenie, oby okazało się niegroźne. Ale nie karałbym kogoś kto, jak sądzę, nie miał złych intencji"" - skomentował Konrad Piasecki z TVN24. Za chwilę zwrócił jednak uwagę, że prezes TVP mógłby ""przeprosić za swoich ludzi"". Jakub Stefaniak, były rzecznik PSL, a od 2019 r. wicedyrektor Centrum Informacyjnego Senatu, oceniając incydent napisał: ""Wstyd panie Jacek Kurski"". Pojawiają się też opinie, że dyrektor Daszczyk chciała zablokować kamerzystę i celowo wyszła zza kolumny.",Incydent widać na krótkim filmie z monitoringu budynku Senatu,
Meksyk: znaleziono ciało zastrzelonego dziennikarza,Dziennikarz radiowy Fidel Ávila Gómez zaginał miesiąc temu. Dopiero dziś znaleziono jego ciało - informuje portal branżowy Press.,"Dziennikarz był związany z lokalnymi rozgłośniami radiowymi w regionie Tierra Caliente. Jest pierwszym pracownikiem mediów w Meksyku, którego śmierć w wyniku morderstwa potwierdzono w 2020 r. Z danych organizacji Committee to Protect Journalists (CPJ) wynika, że w ub.r. w związku z wykonywaniem obowiązków służbowych w Meksyku życie straciło 11 dziennikarzy.",Dziennikarz był związany z lokalnymi rozgłośniami radiowymi,
Krzysztof Leski. Dziennikarz charakterny,"""Profesjonalny, dociekliwy, niepokorny"". ""Pierwszy dziennikarz z laptopem"", ""Barwna postać"", ""Przystojniak z ciętym językiem"" - tak opisują Krzysztofa Leskiego dziennikarze, byli współpracownicy i przyjaciele. Zapamiętali go jako wzór dziennikarstwa. Zgodnie twierdzą, że wytyczał nowe ścieżki, odważnie szedł pod prąd, ale nie umiał odnaleźć się w nowej Polsce nowych mediów.","Krzysztof Leski karierę rozpoczął na początku lat 80. w Niezależnym Zrzeszeniu Studentów, gdzie był redaktorem naczelnym ""Biuletynu Informacyjnego NZS"" na Politechnice Warszawskiej. Potem równolegle zaczął studia na Uniwersytecie Warszawskim. Z tych czasów jako aktywnego działacza samorządu i starszego kolegę, na którego patrzyło się z pewnym podziwem, pamięta go dziennikarz Piotr Zaremba. - Traktowaliśmy go jako kogoś ważnego z podziemia, mimo że ci ludzie byli przecież konspiratorami. Pamiętam, jak podczas naukowego wyjazdu do Gdańska, namówił nas do pójścia pod Pomnik Poległych Stoczniowców. Zatrzymała go tam milicja. Wyszedł po kilku godzinach, ale ta sytuacja pokazuje jaki był. Niepokorny – wspomina publicysta. - Pamiętam twarz Krzysia ze spotkań z przełomu lat `88 i `89, gdy zbliżały się już rozmowy Okrągłego Stołu - mówi były minister i poseł Michał Boni, wówczas działacz podziemnej “Solidarności”, pełniący funkcję redaktora naczelnego tygodnika ""Wola”. - Był w tym czasie bardzo aktywny w przekazywaniu relacji do naszych skromnych, ale ważnych mediów niezależnych - wspomina. - Od tych pierwszych spotkań zawsze miałem wrażenie, że Krzyś - choć nieduży - jest bardzo silnym, zdeterminowanym człowiekiem - podkreśla. - Profesjonalny, dociekliwy, niepokorny. Nie zadowalał się powierzchnią zdarzeń, dociekał prawdy. Wspaniały kolega, można było na niego liczyć, gdy się spóźniłeś na ważną wypowiedź, że Ci pomoże. W najlepszych swoich czasach legenda wśród narybku pracującego w Sejmie - wspomina Marcin Grajewski, były dziennikarz Reutera, który w tym samym czasie co Leski był korespondentem w Sejmie. - Mówił bardzo szybko, często jak karabin maszynowy wyrzucał z siebie słowa. Ale nie zmienia to faktu, że wszystko co robił, robił perfekcyjnie – wspomina Boni. - Rzetelny, znający fakty. Jeśli Krzysiek mówił, że coś było tak, to wiadomo było, że on to sprawdził i tak było. Był z Anią Dodziuk mistrzem w pisaniu tzw. szpaltek, czyli krótkich informacji, czasem żartobliwych. To szuka, by w krótkiej formie zaciekawić czytelnika, Krzyś to potrafił - mówi Ludwika Wujec, działaczka opozycji w PRL, która pracowała z Leskim przez kilka lat w “Tygodniku Mazowsze”. - Umiał przeprowadzić detektywistyczne śledztwo w poszukiwaniu ciekawostek w natłoku formalnych, z pozoru nudnych informacji. Umiał pisać lekko i dowcipnie. Lubiłam z nim pracować, było zawsze wesoło. Nie rozbijaliśmy się o banalne frazy. Ponadto nie robił żadnych błędów, stylistycznych ani gramatycznych. Byliśmy zgranym zespołem, nie zdarzyła się nam żadna “kaczka dziennikarska”. Ale to wymagało sprzężenia umysłów – wspomina Anna Dodziuk, w okresie PRL działaczka opozycji demokratycznej, współzałożycielka ""Tygodnika Mazowsze"". - Krzysia Leskiego poznałem, kiedy zacząłem pracę jako aspirujący dziennikarz, a właściwie tłumacz, w warszawskim biurze Agencji Reutera w 1990 r. – wspomina Adam Jasser, dziennikarz warszawskiego biura Reutera w latach 1990-96, później szef biur Reutera w Helsinkach, Frankfurcie i Europie Centralnej. - Spotykaliśmy się tego roku wielokrotnie na szlaku pamiętnej kampanii prezydenckiej w której Lech Wałęsa zmierzył się z Tadeuszem Mazowieckim i człowiekiem znikąd Stanem Tymińskim - dodaje. Jasser wspomina: “Krzysia przenikliwość i zdolność do syntetycznego przedstawienia wydarzeń w sposób bezstronny i klarowny były rzadkim fenomenem w raczkujących dopiero polskich wolnych mediach i w tamtej gorącej atmosferze. Krzyś często obrywał za to od swojej ówczesnej redakcji, która sercem i głową wspierała jednego z kandydatów. Ale wśród braci dziennikarskiej, w tym starych wyg z prasy zagranicznej, Krzyś cieszył się ogromnym szacunkiem, także za dystans i olbrzymie poczucie humoru. Do dziś pamiętam, że nawet surowy i chodzący własnymi dziennikarskimi ścieżkami szef biura Reutera w Warszawie, Andrew Tarnowski, miał do Krzysia zaufanie, wysoko cenił Jego zdanie i stawiał mi Go za model do naśladowania"". - Potem przez wiele lat blisko się z Krzysiem przyjaźniliśmy, ale zawsze to ja byłem w tym zestawie praktykantem, a On Mistrzem. Jest mi bardzo smutno - kończy Jasser. Zawodowe ścieżki Moniki Olejnik i Krzysztofa Leskiego zeszły się w TVP. - Nikt nigdy w życiu nie prowadził tak ""Panoramy"" jak Krzysztof. Robił to autorsko - wspomina dziennikarka. O dawnym koledze mówi: niezwykle pracowity i rzetelny. - Pamiętam, jak byliśmy z Stanach Zjednoczonych, w podróży z Lechem Wałęsą. Krzysztof wysyłał informacje do 30 rozgłośni w całym kraju, mnóstwo depesz. Zajmował nam bez przerwy telefony - w czasach gdy nie były pod ręką jak dziś! - i byliśmy na niego wściekli - opowiada z uśmiechem. - Był jedną z pierwszych osób, które zaczęły używać nowych technologii w swojej dziennikarskiej pracy – wspomina Boni. - Był pierwszym dziennikarzem który chodził z laptopem - potwierdza Monika Olejnik. - Pamiętam moment, gdy go poznałam. Przyszedł do agencji prasowej “Solidarności” AS i przyniósł coś, co widziałam pierwszy raz w życiu - na matrycy napisany pięknie sformatowany tekst, a pisał w sposób nieskazitelny. To były przecież czasy, gdy każdy kawałek przepisywaliśmy, sklejaliśmy - wspomina przyjaciółka. - Miał dużą wiedzę techniczną, pierwszy pracował na Atari, uczył nas, opracował nawet algorytm, żebyśmy mogli wyliczać jaką powierzchnię po wydrukowaniu zajmie nam na stronie tekst – chwali dawnego kolegę Ludwika Wujec. - Gdy działo się coś z połączeniami kolejowymi albo gdy szukaliśmy szczegółów dotyczących katastrofy samolotu, Krzyś wiedział wszystko. Był niesamowicie kompetentny w ogromnej ilości dziedzin - mówi Dodziuk. - Był temperamentny i skory do kłótni. Gdy dochodziło do sporów, angażował się w nie całym sobą. Zapominał wtedy, że jesteśmy w konspiracyjnym mieszkaniu i jest noc! - wspomina Ludwika Wujec. Nazywa Leskiego ""barwną postacią"" ze złośliwym poczuciem humoru. Takie samo wspomnienia ma Anna Dodziuk: Upierał się przy różnych rozwiązaniach. Potrzeba było dużo cierpliwości. Pewne reakcje odbierał jako podważenie swoich kompetencji, co nie było prawdą. - Jego nastoletnie niekiedy zachowania bardzo mnie rozczulały. Lubił czekoladę, więc zawsze idąc do pracy w kieszeni miałam kilka czekoladek. Gdy stawał wyprostowany i zaciskał pięści gotowy do kłótni, wrzucałam mu jedną do ust – wspomina. Obie panie pamiętają Leskiego jako ładnego chłopaka. - Dokładnie licząc, to pewnie mogłabym być jego mamą, dlatego tylko patrzyłam - wspomina z uśmiechem Ludwika Wujec. - To był bardzo przystojny facet! - dodaje Dodziuk, ""Miałem okazję go poznać w jednym z najlepszych okresów jego dorosłego życia. U boku partnerki, z dwoma małymi kotami, był gwiazdą salonu24.pl i znanym dziennikarzem telewizyjnym. Wkrótce miały wprowadzić się do niego dorastające dzieci. Mówił na nie 'Myszaki'. I pewnie kupował im hoop colę, bo ona zawsze wolał hoop colę od tej prawdziwej, amerykańskiej. "" - pisze znany bloger Galopujący Major, współpracownik ""Krytyki Politycznej"". ""Potem wszystko się posypało, zwolnienie, depresja, próby znalezienia pracy. Kilka lat temu sam coś chciałem zorganizować, niestety się nie udało. Kontakt się urwał” - czytamy na blogu. - Dość wcześnie odszedł z “Gazety Wyborczej”. Był krytycznie nastawiony do politycznego zaangażowania gazety po jednej ze stron w “wojnie na górze”. Chciał być niezależny od polityków, próbował być dziennikarzem poza coraz silniejszymi podziałami - zaznacza Zaremba. Jak wspomina, Leski “przeżywał fakt, że z czasem mniejsze znaczenie zaczęło mieć dziennikarstwo informacyjno-merytoryczne"". Zaremba twierdzi, że “to go trochę zepchnęło ze sceny”. - Takim dziennikarzom jest dziś coraz trudniej. Zgasł po odejściu z telewizji - stwierdza. ""Cieszyłem się, że pisze na twitterku, nawet jeśli twitterek nie był dla niego. Chyba nie odnajdywał się w czasach postpolityki, był zbyt impulsywny, miał za mało dystansu. Social media są dla ludzi z grubą skórą, mniej pryncypialnych.” - wspomina Galopujący Major. Przez Twittera regularnie rozmawiał z nim też Boni. - Ze wzruszeniem sięgnąłem wczoraj do sierpniowych życzeń, które wysłał mi tam w prywatnej wiadomości Krzyś - mówi. W 2011 r. Krzysztof Leski miał też epizod pracy w Onecie. - Założyliśmy wtedy na wzór amerykańskiego PolitiFact serwis Prawdomierz. Mieliśmy ambitne zadanie sprawdzania tego, co mówią politycy pod kątem faktów. I właśnie jako głównego ""fact-checkera"" zatrudniliśmy Krzysztofa Leskiego, którego bardzo ceniliśmy za obiektywizm i dogłębne analizy na portalu Salon24.pl, gdzie był dekadę temu jedną z ważniejszych postaci. Niestety, zadanie okazało się trudniejsze niż przypuszczaliśmy. Szybko wyszło, że politycy przede wszystkim leją wodę i ich słowa rzadko daje się ująć w prostych kategoriach prawdy i fałszu. My jako Onet byliśmy wtedy jeszcze dziennikarsko słabo rozwinięci, nie mieliśmy wystarczających zasobów do poprowadzenia dobrze takiego projektu. Sam Leski też miał już wówczas kłopoty ze zdrowiem, o czym dowiedzieliśmy się zresztą znacznie później, po latach. Po niecałym roku współpracy serwis zamknęliśmy, a współpraca się rozeszła - mówi z żalem Piotr Kozanecki, szef działu Wiadomości Onetu. Przyjaciele i dawni współpracownicy mówią o wieloletnich kłopotach rodzinnych, a także finansowych. Wielu z nich angażowało się w pomoc. Ostatnie lata to z kolei problemy osobiste i zdrowotne. - W październiku byliśmy w kontakcie z Krzysiem. Starał się pomóc swojej mamie, nękanej telefonicznie w ośrodku pomocy. Na skutek nieszczęsnej konfrontacji z policją znalazł się w szpitalu psychiatrycznym. Pomagałem mu formalnie, przygotowując do sprawy sądowej - mówi Boni. W szpitalu miał poznać mężczyznę, który zamordował go w noc sylwestrową. - Gdy już wrócił do Warszawy, odezwał się do niego ten młody człowiek, mówiąc, że nie ma gdzie mieszkać. Braterski pobyt w swoistym piekle, jakim jest szpital psychiatryczny nie był bez znaczenia. Cały Krzyś, miał duże serce - kończy Boni.",Krzysztof Leski miał 60 lat. Był cenionym w środowisku dziennikarzem,
"""Teleexpress"" wyprzedza ""Fakty"", średnia oglądalność - 3 mln widzów","Emitowany w TVP1 i TVP Info ""Teleexpress"" został nowym liderem oglądalności wśród programów informacyjnych w grudniu 2019 r. Dziennik na pozycję lidera awansował z miejsca drugiego, wyprzedzając ""Fakty” - wynika z danych Nielsen Audience Measurement, opracowanych przez Wirtualnemedia.pl.","""Teleexpress” emitowany w TVP1 i TVP Info w grudniu 2019 r. oglądało średnio 3,07 mln widzów, co zapewniło stacjom 27,26 proc. udziału w rynku telewizyjnym. W porównaniu do analogicznego okresu 2018 r. r., serwis stracił 1,05 proc. widzów, czyli 33 tys. oglądających, a jego udział wzrósł z 27,05 proc. Dziennik na pozycję lidera awansował z miejsca drugiego. Średnia oglądalność ""Teleexpressu” w TVP1 w zeszłym miesiącu wyniosła 2,37 mln widzów, a w TVP Info - 698 tys. Z trzeciego na drugie miejsce awansowały ""Wiadomości” TVP1 i TVP Info. Widownia dziennika zwiększyła się o 6,34 proc. (179 tys. osób) do 3 mln oglądających. Dziennik w TVP1 śledziło 2,36 mln widzów, a w TVP Info było to 639 tys. osób. Z pozycji lidera na trzecie miejsca spadły ""Fakty”. Ich oglądalność w TVN i TVN24 BiS w ciągu roku zmniejszyła się o 4,32 proc., czyli o 134 tys. widzów. W grudniu 2019 r. wyniosła 2,97 mln osób (2,68 mln w TVN i 286 tys. w TVN24 BiS). Z kolei udział serwisu uplasował się na poziomie 21,30 proc. (rok wcześniej było to 21,97 proc.). O 1,55 proc. (35 tys. widzów) zmniejszyła się widownia ""Wydarzeń” Polsatu i Polsatu News, wyniosła 2,23 mln osób. Średnia widownia ""Wydarzeń” na głównej antenie wyniosła 2 mln osób, a w Polsacie News było to 232 tys. Na piątej pozycji znalazła się ""Panorama” TVP2 i TVP Info, której widownia wzrosła o 13,29 proc. i osiągnęła 1,82 mln widzów (1,26 mln w Dwójce i 554 tys. w stacji informacyjnej). Źródło: wirtualnemedia.pl","""Teleexpress” emitowany jest w TVP1 i TVP Info",
"Włoska edycja ""Vogue"" walcząc o zrównoważony rozwój zrezygnowała w tym miesiącu z sesji zdjęciowych","Zamiast zdjęć modelek w nowych kreacjach znanych marek, ""Vogue Italia"" publikuje w styczniowym numerze rysunki namalowane i narysowane przez znanych grafików.","W swoim wstępniaku redaktor naczelny włoskiej edycji ""Vogue"" Emanuele Farneti pisze o tym, jak wiele osób i energii było zaangażowanych w sesje potrzebne do jednego, wrześniowego numeru jego magazynu: ""Zaangażowanych było w sumie sto pięćdziesiąt osób. Około 20 lotów i kilkunastu podróży kolejowych. 40 samochodów w pogotowiu. 60 dostaw międzynarodowych. Światła włączone na co najmniej 10 godzin bez przerwy, częściowo zasilane przez generatory zasilane benzyną. Odpady żywnościowe z usług gastronomicznych. Plastik do owijania odzieży. Elektryczność do ładowania telefonów, kamer..."" Zamiast tego Farneti poprosił grupę artystów, by stworzyli ilustracje przedstawiające prawdziwe modelki w prawdziwych kreacjach. Na ośmiu okładkach tego wydania ""Vogue"" znalazły się więc rysunki ośmiu modelek, wszystkich w kreacjach Gucciego. Pieniądze zaoszczędzone na sesjach redakcja przeznaczy na restaurację biblioteki w Wenecji zniszczonej podczas niedawnej powodzi.","Jedna z okładek styczniowego numeru włoskiej edycji ""Vogue""",
"Prezydent USA publicznie wzywa właścicieli stacji TV, której nie lubi, do zwolnienia jej kierownictwa","""Nie mogę uwierzyć, że AT&T trzyma kierownictwo CNN po tym, jak stacja zalicza doły oglądalności. Nikt tego nie ogląda. Zero wiarygodności"" - napisał Donald Trump na Twitterze w nocy ze środy na czwartek czasu polskiego.","Trump nie znosi CNN, stacji uważanej za bardzo krytyczną wobec jego prezydentury. Ostatniej nocy po raz kolejny publicznie domagał się od właściciela stacji, koncernu telekomunikacyjnego AT&T, wyrzucenia z pracy kierownictwa stacji. To nie pierwszy raz, kiedy Trump publicznie naciska na media, co w USA dotąd nie było normą w polityce. Prezydent regularnie ogląda i śledzi doniesienia różnych stacji TV na swój temat i chętnie komentuje ich pracę. Niedawno po raz pierwszy skrytykował swoją ulubioną stację Fox News, znaną z bezwarunkowego popierania prezydenta, za to, że opublikowała sondaż wskazujący na malejące poparcie Amerykanów dla polityki prezydenta.",Donald Trump,
"Polsat ""skręca w prawo""? Dorota Gawryluk odpiera zarzuty","Szefowa informacji i publicystyki Telewizji Polsat uważa, że zarzucana stacji przychylność wobec środowisk prawicowych to ""łatka przyklejana tym, którzy nie opowiadają się po żadnej ze stron i chcą robić rzetelne dziennikarstwo"". - Nie zależy nam ani na obaleniu obecnego rządu, ani na utrzymywaniu go - przekonuje w rozmowie z tygodnikiem ""Wprost"", cytowanej przez portal WirtualneMedia.pl.","- Jedne środowiska próbują dyscyplinować inne, stawiać pod ścianą. Jakby mówili: ""Uważajcie, bo jeśli nie będziecie myśleć jak my, to was napiętnujemy, przylepimy łatkę"" - tłumaczy. - Nie ma sensu się tym przejmować. Trzeba robić swoje. To jest ważne, a nie środowiskowe bijatyki, wojenki i podchody tych wszystkich chłopców i dziewczynek, czasem niedowartościowanych, czasem przewartościowanych. Ich opinia mnie nie interesuje. Najważniejsza jest opinia naszych widzów - mówi Gawryluk. Jej zdaniem zarzuty o ""skręt w prawo"" pojawiają się z uwagi na jej konserwatywny światopogląd. - To dlatego, że mam odwagę mówić, że jestem wierząca. Z tym wielu ""kolegów"" miało największy problem. Dlaczego? Jeśli ktoś wierzy w Boga i o tym mówi, to według nich nie powinien piastować żadnych funkcji publicznych. Tak był zarzut. Zawsze będzie niezgoda na to, że stanowisko dostał ktoś spoza ""ich"" środowiska. Ktoś o innym sposobie myślenia. To stygmatyzowanie - uważa. Dziennikarka przyznaje też, że śmieszy ją ""wojna paskowa"" pomiędzy stacjami informacyjnymi. - Gdyby porównać paski w TVP i innych telewizjach komercyjnych, wyszłoby na to, że niczym się nie różnią. Są tak samo zaangażowane emocjonalnie i politycznie. Atakowanie jednych przez drugich jest naprawdę zabawne - mówi. Więcej w poniedziałkowym wydaniu tygodnika ""Wprost"". Źródło: WirtualneMedia.pl",Dorota Gawryluk,
Sojusz gigantów. Polsat i Asseco łączą siły,"Zygmunt Solorz i Adam Góral, właściciele polskich gigantów z sektora telekomunikacji, mediów i technologii: Polsatu i Asseco, wchodzą w kapitałowy sojusz - czytamy w piątkowej ""Rzeczpospolitej"".","Jak pisze gazeta, Cyfrowy Polsat do końca tego roku chce kupić 22 proc. akcji Asseco za 1,2 mld zł (zaoferował 65 zł za akcję). ""Warszawska giełda przyjęła te informacje spadkiem notowań Cyfrowego Polsatu i silną zwyżką kursu Asseco"" - napisała ""Rz"". Dodano, że analitycy, szukając wyjaśnień nagłej decyzji o mariażu, spekulują, że jej przyczyną mogły być plany przekształceń na rynku funduszy emerytalnych. ""W akcjonariacie Asseco jest dziś sporo państwowych OFE i TFI. Wejście dużego, prywatnego inwestora analitycy odbierają jako próbę ochrony przed potencjalnym przejęciem kontroli w spółce przez państwowe instytucje"" - podano.",Zygmunt Solorz-Żak łączy siły z Adamem Góralem,
Kneblowanie dziennikarzy. Przepisy w tej sprawie trzeba zmienić [KOMENTARZ],"Pamiętam szok, jaki przeżywa dziennikarz, dowiadując się o tym, że sąd zakazuje mu nagłaśniania afery, którą właśnie wykrył. Najpierw pojawia się niedowierzanie, a potem pytania: o prawo, o moralność, o uczciwość i o poczucie przyzwoitości. Przykłady z ostatnich dni dobitnie pokazały, że należy zakończyć z kneblowaniem dziennikarzy za ich plecami.","We wrześniu 2015 r. zakneblował mnie sędzia z Sądu Okręgowego w Płocku. Według tego postanowienia przez pół roku nie mogłem pisać prawdy na temat ""Krystka"", który został potem okrzyknięty ""łowcą nastolatek"". Odwołałem się od tego postanowienia, ale było jasne, że na decyzję apelacji będę musiał czekać kilka miesięcy. ""Krystek"" i jego kumple, w tym jego były szef Marcin T., w tym czasie rozprowadzali na mój temat wiele bzdur i rozgłaszali, że uciszył mnie sąd. Część informatorów się ode mnie odwróciła, a wiele osób bało się, że cała seksafera zostanie wyciszona. Nie została tylko dlatego, że tematem zajęły się inne media, za co należą im się słowa uznania. Ostatecznie po kilku miesiącach sąd apelacyjny zdjął ze mnie knebel, a później doprowadziłem do wyłączenia sędziego z procesu cywilnego, który wytoczyli mi ludzie powiązani z ""łowcą"". ""Krystek"" i Marcin T. usłyszeli natomiast szereg zarzutów za seksualne wykorzystywanie dzieci, a potem zasiedli na ławie oskarżonych. Jeśli sąd skaże ich za wszystko, co zarzuciła im prokuratura, ten pierwszy będzie mógł zostać uznany za największego gwałciciela w historii Polski. Nigdy jednak nie zapomnę tego, że największą przeszkodą na drodze w ujawnianiu tej seksafery nie był ani ""Krystek"", ani Marcin T., ani ich koledzy lub prawnicy, tylko sąd. Teraz, mimo upływu czterech lat od tamtego zakneblowania, wciąż dochodzi do kolejnych takich sytuacji. I one kończą się tak samo: sąd w odwołaniu przyznaje rację dziennikarzom. Najpierw udało się Mariuszowi Zielke. Jego przypadek opisałem w artykule ""Seksafera Sadowskiego: Zielke nigdy nie powinien zostać zakneblowany"". Dziennikarz, który od kilku miesięcy publicznie zarzuca znanemu jazzmanowi wykorzystywanie dzieci, we wrześniu decyzją Sądu Okręgowego w Warszawie dostał roczny zakaz pisania o aferze. Wszystko odbyło się bez jego wiedzy. Sąd przyjął, że dziennikarz nie zwrócił się do muzyka o wyjaśnienia, choć on sam stanowczo twierdzi, że próbował do niego dotrzeć. Pytałem rzeczniczkę Sądu Okręgowego w Warszawie o to, co się stanie, jeśli zakneblowany redaktor nie dostosuje się do zakazu. Sylwia Urbańska odpowiedziała mi tak: – O ile postanowienie uprawomocniłoby się, w razie niezastosowania się przez obowiązanego do jego treści, na wniosek obowiązanego może zostać wszczęte postępowanie egzekucyjne, w którym sąd może nałożyć na obowiązanego grzywnę, po jego wysłuchaniu. Stołeczny sąd apelacyjny dopiero kilka dni temu zdjął z Mariusza Zielke zakaz pisania o sprawie. Podczas rozpatrywania jego zażalenia okazało się, że w tym przypadku sąd niższej instancji w ogóle nie miał prawa wydawania takiego zakazu z powodu błędów formalnych. Równie bulwersujący był przypadek ""Tygodnika Zamojskiego"", który nagłośnił poważne niejasności związane z przetargiem Przedsiębiorstwa Gospodarki Komunalnej w Zamościu. Sąd nakazał mu usunięcie z sieci kilku artykułów oraz zakazał pisania prawdy o aferze przez 11 miesięcy. Dziennikarze w tym przypadku nie zostali jednak sami. 32 wydawców lokalnych z całej Polski, skupionych w Stowarzyszeniu Gazet Lokalnych, opublikowało w swoich serwisach internetowych artykuły ""Tygodnika Zamojskiego"", które sąd nakazał usunąć. Sprawą zainteresowało się Centrum Monitoringu Wolności Prasy, Izba Wydawców Prasy, a także Rzecznik Praw Obywatelskich. W piątek Sąd Okręgowy w Zamościu zmienił swoje wcześniejsze postanowienie, zdejmując z redakcji knebel. Formalnie cała procedura wygląda tak, że bohater medialnej afery może złożyć pozew cywilny przeciwko dziennikarzowi lub jego wydawcy i dołączyć do niego wniosek o tzw. zabezpieczenie. W tym wniosku może żądać np. usunięcia z sieci artykułów na jego temat, zajęcia środków z konta redakcji na poczet zadośćuczynienia lub wydania redakcji zakazu pisania na temat danej sprawy. Przepisy nie wymagają, aby powód udowodnił we wniosku, że ma rację, tylko żeby ją ""uprawdopodobnił"". Może więc przedstawić swoją sprawę wyrywkowo, przemilczając niewygodne okoliczności. Jego prawnicy mogą też okłamać sąd co do najistotniejszych faktów, bo w praktyce nikt im niczego za to nie zrobi. A gdyby sąd wykrył kłamstwo, można wszystko zrzucić na nich i zmienić kancelarię. Redakcja o całym postępowaniu nic nie wie. Nie ma możliwości przedstawiania dowodów ani bronienia się przed zakneblowaniem lub zajęciem jej środków. Dowie się dopiero później, gdy dostanie listem poleconym decyzję o wydaniu zabezpieczenia. Dostanie go szybko, bo sądy nie mają zbyt wiele czasu do namysłu, żeby na spokojnie przyjrzeć się sprawie. Przepisy są tu bezwzględne: ""Wniosek o udzielenie zabezpieczenia podlega rozpoznaniu bezzwłocznie, nie później jednak niż w terminie tygodnia od dnia jego wpływu do sądu, chyba że przepis szczególny stanowi inaczej"". Cała procedura nie ma kompletnie nic wspólnego z demokracją, prawem do sprawiedliwego procesu, wolnością prasy ani konstytucyjnym zakazem cenzury prewencyjnej. Sędzia często nie ma wiedzy o sprawie, w której ma wydać decyzję. Nie wie, z kim rozmawiał dziennikarz, jakie zebrał dowody i czy napisał lub ma zamiar napisać na ten temat więcej artykułów. Paradoks polega na tym, że w ogóle nie ma tu mowy o rzetelności postępowania, mimo że sąd podejmuje decyzję na temat rzetelności danego medium. Zgodnie z kodeksem postępowania cywilnego sąd może dopuścić się zakneblowania redakcji tylko wtedy, gdy nie sprzeciwia się temu ważny interes publiczny. Jak widać, nie wszyscy sędziowie uważają, że ujawnianie afer w tym interesie leży. Kilkanaście lat temu na studiach prawniczych uczono mnie, że po zabezpieczenia w procesach cywilnych powinno się sięgać w ostateczności. Czasy widocznie się zmieniły, bo mam wrażenie, że sądy coraz częściej używają tego środka. Zabezpieczenia stały się bronią do walki z mediami i kpiną z wolności słowa. To, jak część sędziów traktuje dziennikarzy, pozostawia wiele do życzenia również na innych gruntach. W ubiegłym roku gdański sąd uznał, że znany dziennikarz Sylwester Latkowski może przegrać proces z biznesmenem Mariusem Olechem za artykuł dotyczący Amber Gold, więc jeszcze przed wyrokiem zabezpieczył 20 tys. zł jego przychodów. Co więcej, nie miały zostać zajęte na jego koncie, tylko na kontach oficyn wydawniczych, które wydawały jego książki. – Przesłankami udzielenia zabezpieczenia jest uprawdopodobnienie roszczenia oraz istnienie interesu prawnego w udzieleniu zabezpieczenia – tłumaczył Onetowi Tomasz Adamski, rzecznik prasowy Sądu Okręgowego w Gdańsku. – Sąd ocenił, że na obecnym etapie postępowania za uprawdopodobnione można uznać żądanie zapłaty zadośćuczynienia w kwocie 20 tys. zł. Prawnik dziennikarza musiał przechodzić przez trudne, wielotygodniowe procedury, by zdjąć to zabezpieczenie. Ostatecznie się udało, ale niesmak pozostał. – To miało nabrudzić u moich wydawców – uważa do dziś Latkowski. – Sądowa decyzja o zakazie pisania przez najbliższych 11 miesięcy o spółce miejskiej PGK jest cenzurą prewencyjną, której zakazuje konstytucja - powiedział kilka dni temu Onetowi Michał Kamiński, redaktor naczelny ""Tygodnika Zamojskiego"". – Moim zdaniem spółka miejska nie przekazała dokumentów, które pozwoliłyby sądowi obiektywnie ocenić sytuację. Ponadto powód dołączył treść żądania sprostowań, ale bez odpowiedzi na nie ""Tygodnika Zamojskiego"". Sąd mógł odnieść wrażenie, że tygodnik pisał nieprawdę, chociaż tak nie było. Mariusz Zielke przy aferze Sadowskiego nie po raz pierwszy został objęty zabezpieczeniem. W poprzednich latach miał dwa inne takie przypadki. Za każdym razem sąd odwoławczy uchylał wcześniejszą decyzję. – Instytucja zabezpieczenia powództwa jest potrzebna, ale nie może być nadużywana, a już na pewno nie może być stosowana do nakładania cenzury prewencyjnej ani utrudniać normalnej pracy dziennikarzom czy pisarzom – mówi Zielke w rozmowie z Onetem, zaznaczając przy tym, że być może konieczna jest zmiana w tych przepisach. – Nie wolno ograniczać wolności słowa i debaty na tematy publiczne, istotne społecznie – dodaje. – Jak można zabronić dziennikarzom pisać o przetargach czy praktykach, które mogą skutkować skrzywdzeniem ludzi? Dziennikarstwo jest jednym z najważniejszych elementów kontroli społecznej. My, dziennikarze, wielokrotnie udowodniliśmy, że bez naszych działań społeczeństwo odnosiłoby poważne szkody, działaby się niesprawiedliwość, ludzie uczciwi byliby skazywani a nieuczciwi uwalniani. Oczywiście to nie PiS wprowadził aktualne przepisy dotyczące zabezpieczeń i oczywiście wszystkie powyższe przypadki potwierdzają diagnozę PiS: że pewną część polskiego sądownictwa trawi poważna choroba. Te cztery lata, jakie minęły od bezprawnego zakneblowania mnie w sprawie ""Krystka"" do ostatniego zakneblowania Mariusza Zielke oraz ""Tygodnika Zamojskiego"", to dokładnie tyle, ile czasu rządzi PiS. I przez ten czas kompletnie nic się dla dziennikarzy w tej materii nie zmieniło. Przyglądam się reformie sądownictwa od dawna i zastanawiam się, w jakim kierunku ona zmierza. Co mi da na przykład, że ktoś zamieni prezesa sądu sprzyjającego PO na prezesa sądu sprzyjającego PiS, skoro ja nie sympatyzuję z żadną partią? Jedyne reformy, w które wierzę, to te zagwarantowane w przepisach. Sędzia powinien być tylko egzekutorem jasno określonego prawa, a nie bogiem, który może robić w postępowaniu wszystko. A przy kneblowaniu dziennikarzy czasem tak bywa, bo obecne regulacje przyznają sędziom olbrzymią dowolność przy interpretacji wielu okoliczności, a to daje im możliwości do potężnych nadużyć. Prawodawca zapomniał chyba, że dziennikarze już i tak przy każdej publikacji ryzykują swoimi majątkami, majątkami wydawnictw, sprostowaniami, zerwaniem kontaktów ze źródłami, renomą swoją i swojej redakcji, utratą reklamodawców oraz odbiorców, mogą też trafić za swoje artykuły do więzienia. Nie potrzebujemy jeszcze dodatkowo kneblowania nas bez naszej wiedzy, żeby pamiętać o rzetelności.",,
"Wulgarny klip o używkach młodzieży tematem ""Wiadomości"" TVP","Teledysk pt. ""Patointeligencja"" o patologii polskich elit stał się tematem materiału ""Wiadomości"" TVP dotyczącego prawników. Pełen wulgaryzmów klip bije rekordy oglądalności w internecie.","Klip dotyczy używek, po które sięga młodzież z tzw. dobrych domów. Rapujący Mata to syn znanego prawnika, wykładowcy UW, prof. Marcina Matczaka. Fragment teledysku brzmi: ""mój ziomo miał piersiówę, którą uzupełniał w termosie trzymał wóde i ściemniał profesorom ze to herba (...) a ciągle pamiętam jak kradliśmy te flaszki z Carref-a i jak je piliśmy na hejnał o 8:20 i tak naj*** na przerwach, bez przerwy i tak naj***i na przerwach, bez przerwy i tak naj*** na lekcjach, my to patointeligencja"" Klip do poniedziałkowego poranka obejrzało ponad 3,9 mln osób. ""Wiadomości"" TVP pokazały fragment klipu w materiale dotyczącym patologii w zawodzie prawników zatytułowanym ""Bunt sędziowskiej kasty"", którego autorem jest Konrad Wąż. Materiał dotyczył planowanej przez PiS nowelizacji, zgodnie z którą sędziowie, podważający np. działania nowej KRS, mogliby być nawet odwołani. - Władza bez odpowiedzialności to prosta droga do patologii - tłumaczył reporter, a utwór Mata był podany jako przykład tych nieprawidłowości. - O patologii świata elit, również tych prawniczych, opowiedział w swojej piosence ""Patointeligencja"" raper Mata, prywatnie syn prawnika, prof. Marcina Matczaka, częstego gościa liberalnych mediów, zagorzałego przeciwnika zmian w wymiarze sprawiedliwości - mówił Konrad Wąż w ""Wiadomościach"". Źródło: Youtube, ""Wiadomości"" TVP","Klip dotyczy używek, po które sięga młodzież z tzw. dobrych domów",
Wojciech Czuchnowski wygrał proces z PiS,"Sąd uznał, że dziennikarz ""Gazety Wyborczej"" Wojciech Czuchnowski w sposób dopuszczalny skomentował aferę korupcyjną w Komisji Nadzoru Finansowego, pisząc o ""mafii z PiS"" - informuje branżowy portal ""Press"".","W listopadzie 2018 r. prezes Narodowego Banku Polskiego Adam Glapiński nazwał artykuł Czuchnowskiego i Agnieszki Kublik w ""GW"", dotyczący możliwej korupcji w Komisji Nadzoru Finansowego, ""nieodpowiedzialną publikacją"" i apelował ""i do dziennikarzy, i do publicystów, i do polityków, aby nie mieszali polskiego systemu finansowego i bankowego do jakichś rozgrywek politycznych"". Czuchnowski napisał 18 listopada na Twitterze: ""Właśnie się dowiedziałem od prezesa Glapińskiego, że razem z Kublik zachwiałem systemem finansowym w Polsce. Jeśli tak, to przepraszam. Już więcej nie będę opisywał mafii z PiS..."". Prawo i Sprawiedliwość pozwało Czuchnowskiego za naruszenie dóbr osobistych. Domagało się od dziennikarza przeprosin i 15 tys. zł na cel charytatywny. Czuchnowski wnosił o oddalenie powództwa ""jako w oczywisty sposób bezzasadnego, ale też kłócącego się z poczuciem zdrowego rozsądku i powagi wobec wymiaru sprawiedliwości"". W piątek Sąd Okręgowy w Warszawie oddalił pozew, uznając, że sprawa afery korupcyjnej w KNF jest na tyle poważna, że można było komentować ją przy użyciu ostrych i krytycznych stwierdzeń. ""Choć wpis pozwanego był żartem, to ten żart miał swoje osadzenie w rzeczywistości i był usprawiedliwiony"" - mówił w ustnym uzasadnieniu sędzia Jacek Tyszka (cytat za ""Gazetą Wyborczą""). Wyrok nie jest prawomocny. - Moja linia obrony opierała się na podkreśleniu, że to był żart i robienie z tego sprawy sądowej to ośmieszanie wymiaru sprawiedliwości i przysparzanie mu pracy. (...) Pozytywnie zaskoczył mnie wywód sądu, że komentatorzy są uprawnieni do krytyki tej afery i mogą używać mocnych określeń - komentuje Czuchnowski.","- Pozytywnie zaskoczył mnie wywód sądu, że komentatorzy są uprawnieni do krytyki tej afery - zaznaczył Czuchnowski",
"Sąd cenzuruje dziennikarzy ""Tygodnika Zamojskiego"". Jest zmiana decyzji","Sąd Okręgowy w Zamościu na początku listopada prewencyjnie zakazał dziennikarzom ""Tygodnika Zamojskiego"" publikacji przez najbliższe 11 miesięcy tekstów o Przedsiębiorstwie Gospodarki Komunalnej w Zamościu. Jak informuje dzisiaj serwis wirtualnemedia.pl, Sąd Okręgowy zmienił tę decyzję, uchylając zabezpieczenie powództwa.","""Tygodnik Zamojski"" od półtora roku opisuje na swoich łamach kwestię kontrowersyjnego przetargu ogłoszonego przez Przedsiębiorstwo Gospodarki Komunalnej w Zamościu na budowę farmy fotowoltaicznej. Przedstawiciele miejskiej spółki wybrali ofertę firmy spod Zamościa wartą 8,5 mln zł. Co ciekawe, swoją ofertę złożyło też przedsiębiorstwo z Gdańska. Była ona tańsza o 2 mln zł. To nie wszystko. Według ""Tygodnika"" dokumentację potrzebną do ogłoszenia przetargu przygotowywała firma, na czele, której stała siostra szefa przedsiębiorstwa, które wygrało przetarg. Po publikacji tekstów rada nadzorcza PGK zawiesiła prezesa miejskiej spółki i unieważniła przetarg. Jednak później członkowie rady nadzorczej zostali wymienieni przez władze Zamościa. Nowa już rada odwiesiła prezesa. Na serię artykułów postanowili zareagować przedstawiciele miejskiej spółki. Skierowali oni do Sądu Okręgowego w Zamościu pismo, w którym domagali się usunięcia opublikowanych tekstów oraz zakazu dalszych publikacji. Sąd przychylił się do stanowiska przedstawicieli miejskiej spółki. Zdecydował on, że redakcja ma usunąć opublikowane dotychczas materiały. To nie wszystko. Prewencyjnie dziennikarze ""Tygodnika Zamojskiego"" przez 11 miesięcy nie mogli publikować nowych tekstów o Przedsiębiorstwie Gospodarki Komunalnej w Zamościu. - Nie chcę komentować wyroku sądu. Natomiast całkowicie się z nim zgadzam. Uważam, że ten zakaz publikacji jest zasadny i w pełni uzasadniony. Dlatego, że chcemy dbać o dobre imię spółki i o to walczymy. Jesteśmy przez lokalną prasę, a dokładnie ""Tygodnik Zamojski"", osądzani, szkalowani o rzeczy, które nie miały miejsca - mówił wczoraj w rozmowie z Onetem Jarosław Maluha, prezes PGK. - Zależy nam jedynie na rzetelności dziennikarskiej, której zabrakło w publikacjach na temat spółki w ""Tygodniku Zamojskim"". Bronimy jedynie dobrego imienia spółki i jej wizerunku - dodał. Michał Kamiński, redaktor naczelny ""Tygodnika Zamojskiego"" uważa, że decyzja sądu to ""cenzura prewencyjna"". - Sądowa decyzja o zakazie pisania w przez najbliższych 11 miesięcy o Spółce miejskiej PGK, jest cenzurą prewencyjną, której zakazuje Konstytucja. Dlatego informacja o tym wizualnie przypominająca nekrolog i opatrzona czerwoną pieczęcią z napisem ""Cenzura"", została zamieszczona na okładce ""Tygodnika Zamojskiego"" - mówił w rozmowie z nami szef redakcji. - Moim zdaniem spółka miejska nie przekazała dokumentów, które pozwoliłyby sądowi obiektywnie ocenić sytuację. Chodzi przede wszystkim o postanowienie Prokuratury Okręgowej w Radomiu o wszczęciu śledztwa w sprawie wejścia prezesa i przedsiębiorców ""w porozumienie w celu osiągnięcia korzyści majątkowej i działania na szkodę PGK w wielkich rozmiarach"" - mówił redaktor Kamiński. - Ponadto powód dołączył treść żądania sprostowań, ale bez odpowiedzi na nie ""Tygodnika Zamojskiego"". Sąd mógł odnieść wrażenie, że tygodnik pisał nieprawdę, co jest oczywiście nieprawdą - skonkludował. Tymczasem 32 wydawców lokalnych z całej Polski, skupionych w Stowarzyszeniu Gazet Lokalnych, wczoraj rano opublikowało w swoich serwisach internetowych artykuły ""Tygodnika Zamojskiego"", które sąd nakazał usunąć. Źródło: Onet, wirtualnemedia.pl",Okładka Tygodnika Zamojskiego i Sąd Okręgowy w Zamościu,
Gala Grand Press 2019,"Zapraszamy na transmisję z finałowej gali Grand Press 2019. W konkursie nominowani są m.in. dziennikarze Onetu: Magdalena Gałczyńska, Mikołaj Podolski, Edyta Brzozowska, Andrzej Stankiewicz, Edyta Żemła i Marcin Wyrwał. Emisja o godz. 19.30 na stronie głównej Onetu.",,,
